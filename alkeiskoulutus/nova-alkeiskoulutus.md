NOVA-alkeiskoulutuksen suoritukset
==================================



NOVA-koulutusohjelmassa oppilaalle annetaan henkilökohtaista koulutusta.
Tasokoulutus koostuu kahdeksasta erilaisesta tasosta. Jokaisella
tasohypyllä on mukana vähintään yksi novahyppymestari. Tasolla 8 hyppymestari 
seuraa suorituksesi koneesta. Tasokoulutuksessa edetään omaa tahtia. 
Jokaisella hypyllä hyödynnetään edellisten tasojen osaamista, joten 
oppilaan on suoritettava kukin taso hyväksytysti ennen etenemistä.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle. Jos ensimmäisen hypyn koulutuksesta on
kulunut jonkin aikaa eikä sitä jostain syystä ole hypätty, koulutus on
annettava uudelleen.

 Vapaapudotus NOVA-hypyillä  
----------------------------

Ulos hypätessä taivuta lantiosta, siirrä kädet ja jalat oikeaan asentoon
ja pidä katse ylhäällä niin kauan kuin mahdollista. Pyri rentoutumaan
puhaltamalla ulos hengittäessä suun kautta ja pidä leuka ylhäällä.
Kuvittele puskevasi lantiota ilman halki.

### Tarkkailukehä 

Laskettuasi 105:een aloita ja suorita omatoimisesti tarkkailukehä:

1.  MAA

    -   Siirrä katseesi horisonttiin. Valitse jokin iso ja
        helposti löydettävä kiintopiste.

2.  MITTARI

    -   Pidä taivutus, siirrä katseesi mittariin ja lue lukema.

3.  KORKEUS (VV-HM, varavarjon puoleinen hyppymestari)

    -   Katso vasemmalla puolella olevaa hyppymestaria käsivarren alta
        ja sano hänelle korkeusmittarin lukema. Hyppymestari voi tässä
        vaiheessa korjata asentoasi käsimerkein. Jos asennossa ei ole
        mitään korjattavaa, saat OK-käsimerkin (peukalo ylös). Älä jatka
        tarkkailukehää ennen kuin olet saanut OK-käsimerkin!

4.  KORKEUS (PV-HM, päävarjon puoleinen hyppymestari)

    -   Katso oikealla puolella olevaa hyppymestaria käsivarren alta ja
        suorita sama toimenpide kuin edellä. Jos kaikki on kunnossa
        saat OK-käsimerkin. Älä jatka tarkkailukehää ennen kuin olet
        saanut OK-käsimerkin!

Tarkkailukehän avulla säilytät tietoisuuden korkeudesta ja suunnasta.

### Harjoitusveto 

Aloita itsenäisesti, mutta jos näet harjoitusveto-käsimerkin, se
merkitsee harjoitusvedon aloittamista. Toimi rytmikkäästi ja sano
toimenpiteet ääneen.

1.  TAIVUTA

    -   Työnnä lantiota alaspäin / varmista taivutus.

    -   Taivutus säilyy ja leuka pysyy ylhäällä koko
        harjoitusvedon ajan.

2.  TARTU

    -   Pidä katse ylhäällä. Siirrä vasen käsi otsan korkeudelle,
        niin että näet peukalosi. Siirrä oikea kätesi päävarjon avauskahvalle kämmen auki. Käsien
        liikkeiden on tapahduttava symmetrisesti, samalla tasolla
        ja yhdenaikaisesti. Vain kädet liikkuvat. Pään tai muun vartalon
        asento ei muutu.

    -   Kosketa kahvaa kämmenellä ja paina mieleesi kahvan paikka. On tärkeää
        tuntea selvästi, missä se on.

3.  VEDÄ

    -   Palauta kädet alkuperäiseen asentoon symmetrisesti
        ja yhdenaikaisesti. Vain kädet liikkuvat. Pään tai muun vartalon
        asento ei muutu. Huom! Kyseessä on harjoitusveto, joten älä
        vedä oikeasti.

###  Varjon avaus  

Ensimmäisellä hypylläsi aloitat avaustoimenpiteet 1600 metrin
korkeudessa. Näytä ensin avausmerkki, jolla ilmoitat muille avaavasi
varjosi, eli heilauta käsiäsi ristiin pääsi edessä. Avausmerkin jälkeen
aloitat rauhallisesti ja täsmällisesti avaustoimenpiteet. Avaus tehdään
samalla tavalla kuin harjoitusveto. Erona on vain se, että apuvarjon
kahvasta tartutaan kunnolla kiinni ja apuvarjo heitetään reippaasti
ilmavirtaan. Varjon ei siis pidä olla auki heti 1600 metrissä.

TAIVUTA – TARTU – VEDÄ

Tämän jälkeen laske ääneen 101, 102…105, jonka jälkeen tarkistat varjon
ja suoritat mahdolliset selvitystoimenpiteet. Mikäli varjo ei selviä tai
ei lennä, tee varavarjotoimenpiteet. Tasoilla 1–2 VV-HM pitää sinusta
kiinni varjon avautumiseen asti ja tasoilla 3–7 HM varmistaa
avautumisen.

 Taso 1 – tottuminen vapaapudotukseen  
--------------------------------------

Kaksi novahyppymestaria, kolmella ensimmäisellä hypyllä radio.

Jos näet vain yhden hyppymestarin, seuraa hänen ohjeitaan ja jatka
hyppysuoritusta normaalisti ohjelman mukaan. Tasoilla 1 ja 2 **et** saa
olla yksin vapaapudotuksessa. Jos et näe kumpaakaan hyppymestaria, avaa
varjo välittömästi eli TAIVUTA–TARTU–VEDÄ 101...105 ja tarkista varjo.

###  Oppilaan toiminta  

Harjoittele 1. tason kulku (ja myöhemmin kaikki muut tasot)
mahdollisimman hyvin etukäteen, sillä se helpottaa ja nopeuttaa
huomattavasti oppimistasi.

###  Ensimmäiseen hyppyysi valmistautuminen  

1.  Näytä miten koneen ovelle siirrytään hyppyasentoon.

2.  Esitä oikea hallittu uloshyppy mukaan lukien laskeminen.

3.  Käy läpi ja harjoittele suunniteltu hyppy kohta kohdalta.

4.  Harjoittele harjoitusvetoa samalla tavalla kuin
    oikeaa avausliikettä.

    -   a\. TAIVUTA taivutus säilyy. Katse eteenpäin leuka ylhäällä.

    -   b\. TARTU säilytä taivutus, kun siirrät samanaikaisesti oikean käden
        kämmen auki päävarjon avauskahvalle ja vasemman käden otsan korkeudelle
        niin, että näet peukalosi. Paina tarkasti mieleesi kahvan paikka. Molemmat kädet
        pysyvät samassa tasossa. Vain kädet liikkuvat, ei pää eikä muu
        vartalon osa. Katse eteenpäin leuka ylhäällä.

    -   c\. VEDÄ palauta kädet alkuperäiseen asentoon symmetrisesti sekä
        yhdenaikaisesti, katse eteenpäin ja leuka ylhäällä. Vain kädet
        liikkuvat, pään tai muun vartalon asento ei muutu lainkaan. HUOM. Tämä
        on harjoitusveto, joten älä vedä oikeasti.

5.  Harjoittele toimenpiteitä lennon ja hypyn aikana sattuvien
    vaaratilanteiden varalta.

6.  Katso maatuulen suunta tuulipussista ja kuvaile oikeat ohjauskuviot.

7.  Näytä oikea alastulo- ja kaatumisasento.

8.  Kertaa käsimerkit.

###  Oppimistavoitteet  

Jokaisella tasolla on omat oppimistavoitteet, joiden mukaan arvioidaan
oppimisesi, sekä se, pääsetkö seuraavalle tasolle. Tutustu
oppimistavoitteisiin tarkasti HM:n kanssa.

1.  Stabiilin vapaapudotusasennon löytäminen viimeistään 10 sekuntia
    ennen avauskorkeutta.

2.  Korkeuden tarkkailu.

3.  Avaustoimenpiteet 1600 m (± 300 m) ja avaus.

###  Hyppylennolla  
- Katso laskeutumisalue ja oikea laskeutumissuunta yli 600
    m:n korkeudessa. Hyppymestari kysyy tärkeitä korkeuksia.
- Hyppymestari kysyy hypyn avainkohdat.

###  Hypyn kulku  

  |2700–4000 m|   Rento taivutettu UH|
 | -- | -- | -- |
 |               |Tarkkailukehä|
 |                |3 harjoitusvetoa|
 |                |Tarkkailukehä|
 |                |MAA - MITTARI|
 |            **1600 m**|Avaustoimenpiteet ja avaus|



 Taso 2 – asennon hallinta  
---------------------------

Kaksi novahyppymestaria, kolmella ensimmäisellä hypyllä radio. Oppilaan
on saavutettava välttämättömät oppimistavoitteet hyväksytysti
päästäkseen seuraavalle tasolle.

###  Oppilaan toiminta  

1.  Käy läpi tasolla I opitut tiedot ja taidot.

2.  Harjoittele stabiilia asentoa esimerkiksi rullalaudoilla.

3.  Harjoittele kaikkia vapaassa tehtäviä liikkeitä kuten
    aikaisemmilla kerroilla.

4.  Harjoittele harjoitusvetoa, kuten oikeaa avausta.

5.  Näytä maalialue ja käy läpi ennalta suunniteltu ohjauskuvio.

6.  Käytä mielikuvaharjoittelua valmistautuessasi hyppyyn.

7.  Osallistu itse aikaisempaa enemmän varusteiden tarkistukseen
    ja sovittamiseen.
  
8.  Itsenäisempi, turvallinen varjon ohjailu.  

###  Oppimistavoitteet  

1.  Stabiili vapaapudotusasento viimeistään 10 sekuntia uloshypyn jälkeen.

2.  Stabiilin vapaapudotusasennon säilyttäminen koko hypyn ajan,
    sisältäen jalkojen hallinnan.

3.  Avaustoimenpiteet 1600 m (± 300 m) ja itsenäinen avaus.

###  Hyppylennolla  

1.  Toista kaikki aikaisemmin opetetut toimenpiteet lennon aikana.

2.  Käytä rentouttavaa hengitystekniikkaa (hengitä hitaasti sisään,
    pidätä hetkisen ja rentoudu uloshengittäessäsi).

3.  Näytä maamerkkejä ja osoita avauskorkeus hyppymestareille.

###  Hypyn kulku  

  |2700–4000 m|   Rento, taivutettu uloshyppy|
  | -- | -- |
   |                 |Tarkkailukehä|
       |             |Harjoitusvetoja kunnes OK|
    |                |MAA, MITTARI, TAIVUTA, JALAT, RENTOUTA|
    |               | Liike eteenpäin|
    |               | MAA, MITTARI, TAIVUTA, JALAT, RENTOUTA|
  |                 | 90° vasen|
    |                |MAA, MITTARI, TAIVUTA, JALAT, RENTOUTA|
     |               |90° oikea|
    |                |MAA, MITTARI, TAIVUTA, JALAT, RENTOUTA|
  |**1600 m** |       Avaustoimenpiteet ja avaus.|



 Taso 3 – stabiili vapaapudotus  
--------------------------------

Kaksi novahyppymestaria, kolmella ensimmäisellä hypyllä radio.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle.

Jos tasoilla 3–7 et näe kumpaakaan hyppymestaria, voit jatkaa hyppyä,
mikäli kaikki alla olevat ehdot täyttyvät:
- Tiedät korkeutesi.
- Et pyöri mihinkään suuntaan.
- Et ole selälläsi.
- Tilanne tuntuu kaiken kaikkiaan olevan hallinnassa.

Tarkkaile korkeutta koko ajan n. 5 s välein (MAA, MITTARI, TAIVUTA,
JALAT, RENTOUTA) ja tason mukaisessa korkeudessa tee avausmerkki ja avaa
päävarjo normaalisti. Älä tee muita suorituksia.

Jos et avauksessa löydä päävarjon kahvaa, yritä toisen kerran, mutta jos
et löydä kahvaa, tee varavarjotoimenpiteet.

Jos et avauksessa jaksa vetää päävarjon kahvasta (tiukka kahva), yritä
toisen kerran, mutta jos et silloinkaan saa varjoa auki, tee
varavarjotoimenpiteet.

###  Oppilaan toiminta  

1.  Kuvaile ja esitä käytännössä tiedot ja taidot, jotka on opittu
    aikaisempien hyppyjen yhteydessä.

2.  Harjoittele ilmatilan tarkastamista HM:n avustuksella.

3.  Harjoittele maassa tekniikkaa, jolla käännyt tarvittaessa selältään
    oikein päin.

4.  Näytä millä tekniikalla suunta säilytetään vapaapudotuksessa.

5.  Keskity hyppyyn ja rentoudu. Mieti, millainen on hyvä stabiili
    asento ja harjoittele sitä.

6.  Käy läpi hypyn kulku ja harjoittele sitä käytännössä.

###  Oppimistavoitteet  

1.  Ilmatilan tarkastus ennen uloshyppyä.

2.  Stabiili itsenäinen vapaapudotus viimeistään 5 sekuntia uloshypyn jälkeen.

3.  Tarkoituksettomien käännösten pysäyttäminen.

4.  Avaustoimenpiteet 1600 m (± 150 m), stabiili itsenäinen avustamaton avaus
    ilman HM:n otetta oppilaasta.

5.  Itsenäinen, turvallinen varjon ohjailu.

###  Hyppylennolla  

1.  Toista aiemmin opitut toimenpiteet.

2.  Käytä rentouttavaa hengitystekniikkaa ja positiivisia mielikuvia.

3.  Katso HM:n johdolla lentokenttää ja ilmatilaa ovella
    ennen uloshyppyä.

###  Ohjailu ja laskeutuminen  

1.  Toimi kuten edellisillä hypyillä, mutta tee kaikki
    entistä tarkemmin.

2.  Seisontalaskua saa yrittää (mutta pidä aina hyvä alastuloasento).

###  Hypyn kulku  

  |2700–4000 m|   Rento taivutettu UH|
  | -- | -- |
   |                 |Tarkkailukehä|
   |                | Harjoitusvetoja kunnes OK|
    |               | Stabiili itsenäinen vapaapudotus|
  |                 | MAA, MITTARI, TAIVUTA, JALAT, RENTOUTA|
  |**1600 m**   |     Avaustoimenpiteet ja avaus.|



 Taso 4 – käännökset 90°  
-------------------------

Yksi novahyppymestari.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle.

###  Oppilaan toiminta  

1.  Osaat tehdä varusteiden tarkastuksen maassa ja ennen koneelle menoa.
    (\[laskuvarjokalusto-ja-hyppyvarusteet-3x3-tarkastus\] s.)

2.  Harjoittele koko hyppytapahtuman kulku käytännössä.

3.  Tarkista ilmatila ja pilvet ennen uloshyppyä ja huomioi riittävä
    exit-väli edelliseen ryhmään.

4.  Tarkista varusteet ennen UH:ta.
    (\[laskuvarjokalusto-ja-hyppyvarusteet-3x3-tarkastus\] s.)

###  Oppimistavoitteet  

1.  Ilmatilan ja pilvien tarkistus ja exit-väli.

2.  Omien varusteiden tarkastus (maassa ja koneessa).

3.  Stabiili vapaapudotusasento.

4.  Vähintään kaksi hallittua 90° käännöstä (± 20°).

5.  Avaustoimenpiteet 1500 m (± 150 m), stabiili itsenäinen avustamaton avaus.

###  Hyppylennolla  

1.  Toimi lennon aikana aikaisemmin opetettujen
    toimenpiteiden mukaisesti.

2.  Tarkista ilmatila ja pilvet sekä huomioi riittävä exit-väli
    edelliseen ryhmään.

###  Ohjailu ja laskeutuminen  

1.  Toimi aiemmin opitulla tavalla.

2.  Pyri laskeutumaan korkeintaan 50 metrin päähän kohteesta mahdollisimman
    vähin ohjein.

###  Hypyn kulku  

  |2700–4000 m|   Rento taivutettu UH|
   | -- | -- |
    |                ||Tarkkailukehä (HM siirtyy oppilaan eteen)|
  |               |   Lupa käännökseen (oppilas nyökkää HM:lle, HM vastaa nyökkäämällä)|
  |                 | 90° vasen|
  |                 | MAA, MITTARI, TAIVUTA, JALAT, RENTOUTA|
   |              |   90° oikea|
 |               |    MAA, MITTARI, TAIVUTA, JALAT, RENTOUTA|
 | **2000 m** |       Ei käännöksiä|
 |                   MAA, MITTARI, TAIVUTA, JALAT, RENTOUTA|
  |**1500 m**  |      Avaustoimenpiteet ja avaus|



 Taso 5 – käännökset 360°  
--------------------------

Yksi novahyppymestari.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle.

###  Oppilaan toiminta  

1.  Näytä, että osaat oikeaoppisesti tarkastaa ja säätää varusteet.

2.  Harjoittele koko hyppytapahtuman kulku käytännössä.

3.  Tarkistat ilmatilan, pilvet ja huomioit exit-välin.

4.  Tarkastat automaattisesti itse varusteet ennen uloshyppyä.
    (\[laskuvarjokalusto-ja-hyppyvarusteet-3x3-tarkastus\] s.)

###  Oppimistavoitteet  

1.  Vähintään kaksi hallittua 360° käännöstä (± 45°).

2.  Yhä stabiilimpi vapaapudotus.

3.  Avaustoimenpiteet 1500 m (± 150 m), stabiili suunnassa pysyvä itsenäinen
    avustamaton avaus.

4.  Tee varjon varassa 90° käännöksiä takimmaisista kantohihnoista
    puolijarrut kiinni sekä avattuina.

###  Hyppylennolla  

1.  Tarkistat ilmatilan, pilvet ja huomioit exit-välin.

2.  Tarkastat itse varusteet ennen uloshyppyä.

###  Ohjailu ja laskeutuminen  

1.  Tee 90° käännöksiä kantohihnoista puolijarrut kiinni sekä avattuina.

2.  Pyri laskeutumaan enintään 50 metrin päähän kohteesta.

3.  Muista oikea lähestymis- ja laskeutumistekniikka.

###  Hypyn kulku  

  |2700–4000 m|   Rento taivutettu UH|
   | -- | -- |
  |                | Tarkkailukehä (HM siirtyy oppilaan eteen)|
   |               |  Lupa käännökseen (oppilas nyökkää HM:lle, HM vastaa nyökkäämällä)|
  |                |  360° vasen|
 |                 |  MAA, MITTARI, TAIVUTA, JALAT, RENTOUTA|
  |                 | 360° oikea|
   |              |   MAA, MITTARI, TAIVUTA, JALAT, RENTOUTA|
 | **2000 m**   |     Ei käännöksiä|
  |            |      MAA, MITTARI, TAIVUTA, JALAT, RENTOUTA|
  |**1500 m**  |      Avaustoimenpiteet ja avaus.|



 Taso 6 – irtiuloshyppy  
------------------------

Yksi novahyppymestari.

Oppilaan on saavutettava välttämättömät oppimistavoitteet hyväksytysti
päästäkseen seuraavalle tasolle.

###  Oppilaan toiminta  

1.  Toista aikaisemmilla tasoilla opitut asiat.

2.  Harjoittele suoran uloshypyn asentoa ja tekniikkaa.

3.  Harjoittele takavoltin tekniikkaa ja stabiloimista.

###  Oppimistavoitteet  

1.  Itsenäinen, avustamaton uloshyppy.

2.  Asennon stabilointi epästabiilista viidessä sekunnissa.

3.  Avaustoimenpiteet 1400 m (± 150 m) ja avaus.

4.  Oikeaoppiset lähestymis- ja laskeutumiskuviot.

###  Hyppylennolla  

1.  Käy uudelleen lävitse toiminta kuten kaikilla
    aikaisemmilla tasoilla.

2.  Ilmatilan tarkistus, pilvet, exit-välin huomioiminen.

3.  Tee stabiili, suora uloshyppy ilman HM:n apua.

###  Ohjailu ja laskeutuminen  

1.  Pyri laskeutumaan korkeintaan 25 metrin päähän määrätyn alastuloalueen
    keskustasta.

2.  Tee oikeaoppiset lähestymis- ja laskeutumiskuviot.

###  Hypyn kulku  

  |2700–4000 m|  Suora uloshyppy|
  | -- | -- |
  |               |   MAA, MITTARI, TAIVUTA, JALAT, RENTOUTA|
  |               |   Tynnyri|
  |              |   MAA, MITTARI, TAIVUTA, JALAT, RENTOUTA|
   |             |    Takavoltti|
  |             |     MAA, MITTARI, TAIVUTA, JALAT, RENTOUTA|
  |**2000 m**   |     Lentokentän paikallistaminen ja keskittyminen avaustoimenpiteisiin|
 |            |       MAA, MITTARI, TAIVUTA, JALAT, RENTOUTA|
 | **1400 m**  |      Avaustoimenpiteet ja avaus.|



 Taso 7 – puolisarja  
---------------------

Yksi novahyppymestari.

Tämä on viimeinen tasohyppysi, jolla hyppymestari hyppää kanssasi. Tällä tasolla sinun tulisi toimia
mahdollisimman itsenäisesti ja osoittaa hallitsevasi hyppäämiseen
liittyvät turvallisuustekijät, kuten stabiili vapaapudotus ja varjon
avaus, sekä ohjaaminen.

###  Oppilaan toiminta  

1.  Harjoittele sukellusuloshypyn asentoa ja tekniikkaa.

2.  Harjoittele etuvoltin tekniikkaa.

###  Oppimistavoitteet  

1.  Tarkista ilmatila, pilvet, huomioi exit-väli.

2.  Sukellusuloshyppy josta stabiili asento viidessä sekunnissa.

3.  Asennon stabilointi suoritusten aikana viidessä sekunnissa.

4.  Avaustoimenpiteet 1400 m (± 150 m) ja avaus.

5.  Turvallinen varjon käsittely.

###  Hyppylennolla  

1.  Tarkista ilmatila, pilvet ja huomioi exit-väli.

2.  Tarkista omat varusteesi.

###  Ohjailu ja laskeutuminen  

1.  Pyri laskeutumaan korkeintaan 25 metrin päähän määrätyn
    alastuloalueen keskustasta.

2.  Näytä, miten ohjaat varjoasi turvallisesti.

###  Hypyn kulku  

  |2700–4000 m|   Sukellusuloshyppy|
   | -- | -- |
  |            |      MAA, MITTARI, TAIVUTA, JALAT, RENTOUTA|
 |             |      Etuvoltti|
 |             |      MAA, MITTARI, TAIVUTA, JALAT, RENTOUTA|
  |           |       Takavoltti|
  |           |       MAA, MITTARI, TAIVUTA, JALAT, RENTOUTA|
 |            |       360° Vasen / Oikea|
 | **2000 m**     |   Lentokentän paikallistaminen ja keskittyminen avaustoimenpiteisiin|
 |             |      MAA, MITTARI, TAIVUTA, JALAT, RENTOUTA|
|  **1400 m** |       Avaustoimenpiteet ja avaus.|



 Taso 8 – 15” lyhyt vapaa  
-------------------

Yksi novahyppymestari koneessa.

Tämä on alkeiskoulutuksen viimeinen hyppy ja ensimmäinen hyppysi
matalammasta hyppykorkeudesta. Hyppymestari ei enää hyppää mukanasi.

###  Oppilaan toiminta  

Toista tasokoulutuksessa oppimasi asiat: irtiuloshyppy eli suora
uloshyppy, asennon stabilointi uloshypyn jälkeen, korkeuden tarkkailu ja
stabiili avaus.

###  Oppimistavoitteet  

1.  Tarkista uloshyppypaikka, ilmatila, pilvet ja huomioi exit-väli.

2.  Suora uloshyppy.

3.  15” vapaapudotus koko ajan korkeutta tarkkaillen.

4.  Avaustoimenpiteet 1400 m ja avaus.

###  Hyppylennolla  

1.  Tarkista omat varusteesi.

2.  Tarkista uloshyppypaikka, ilmatila, pilvet ja huomioi exit-väli.

###  Ohjailu ja laskeutuminen  

1.  Pyri laskeutumaan korkeintaan 25 metrin päähän määrätyn
    alastuloalueen keskustasta.

2.  Näytä, miten ohjaat varjoasi turvallisesti.

###  Hypyn kulku  

  |1800–2500 m|   Suora uloshyppy|
   | -- | -- |
  |               |  Mittari|
  |**1400 m**      |  Avausmerkki ja avaus.|
   | -- | |
