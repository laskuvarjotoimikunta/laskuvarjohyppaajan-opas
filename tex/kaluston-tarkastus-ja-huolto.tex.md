 # Kaluston tarkastus ja huolto
 
## Asiakirjojen tarkastus  


Ostettavan varjokokonaisuuden laitekortit on aina tarkastettava
huolellisesti. Apua laitekorttien tarkastukseen kannattaa pyytää kerhon
kalustohenkilöiltä tai hyppymestareilta. Laitekortit voivat olla
reppu-valjasyhdistelmässä tai varjoissa uudelleen avattuja. Tällaisissa
tapauksissa laitekorteista ei selviä todellinen käyttö- ja
huoltohistoria. Käyttö- ja huoltohistorian ollessa epäselvä on syytä
suhtautua ostamiseen terveellä epäluulolla.

Laitekortista on tarkastettava aina seuraavat kohdat ja niitä on
verrattava kalustoon:

-   Varjon ja valjaiden tyypin, sarjanumeroiden ja valmistusmerkintöjen
    eli tunnistetietojen on täsmättävä laitekortissa oleviin. Kupujen
    tunnistetiedot löytyvät kuvun takahelmassa olevasta varoituslapusta.
    Valjaissa tunnistetiedot on yleensä merkitty joko varavarjon
    kantohihnassa tai repun niskassa ommeltuna olevaan merkkiin. Merkin
    sijainti vaihtelee repun valmistajan mukaan. Tunnistetietojen
    vertailuun ja merkin löytämiseen on hyvä pyytää apua kerhon
    kalustohenkilöiltä tai hyppymestareilta.

-   Tunniste- ja rekisteröintitiedot ovat luettavissa laitekortista.

-   Varjon omistajan vaihdoksesta tekee vanha omistaja
    merkinnän laitekorttiin.

-   Varjoihin ja reppu-valjasyhdistelmään tehdyt tarkastukset, huollot,
    korjaukset sekä lentokelpoisuusmääräysten edellyttämät työt
    näkyvät laitekortista. Seuraavan tarkastuksen ajankohta kannattaa
    huomioida, ja jos mahdollista, käytetty varjo tai
    reppu-valjasyhdistelmä kannattaa tarkastuttaa ennen ostamista.

-   Varavarjo ja reppu-valjasyhdistelmä tarkastetaan aina yhdessä.
    Varavarjon ja valjaat voi tarkastaa kalustomestari C:n pätevyyden
    omaava henkilö. Päävarjo tarkastetaan aina
    kiinnitettynä reppu-valjasyhdistelmään. Päävarjon voi tarkastaa
    kalustomestari B tai C. Kalustomestari B:n tai C:n on tarkastettava
    päävarjo myös uuteen reppu-valjasyhdistelmään ennen kuin päävarjolla
    voidaan hypätä.

-   Varavarjon pakannut henkilö merkitsee aina laitekorttiin varavarjoon
    tehtävät toimenpiteet kuten pakkaukset ja
    käytönjälkeiset tarkastukset.

-   Päävarjon pakkausmerkinnäksi riittää hyppypäiväkirjamerkintä.

-   Automaattilaukaisimen laitekortista selviää laitteen
    tunnistetietojen lisäksi huoltotilanne ja mahdollinen pariston
    vaihdon ajankohta.

-   Ostettaessa pelkästään vara- tai päävarjoa tai valjaita on
    huomioitava, että pää- ja varavarjo sisältävät connectorilenkit,
    kantopunokset, sliderin ja itse varjon. Reppu-valjasyhdistelmään
    kuuluvat apuvarjo yhdyspunoksineen, kantohihnat sekä päävarjon ja
    varavarjon sisäpussi.

Käytettyä tai uutta varjokokonaisuutta ostettaessa on harkittava
tarkkaan, mitkä ovat omat lajimieltymykset ja mikä on todellinen
hankintatarve. On myös hyvä miettiä, tarvitaanko kalliimpi, uusi varjo,
vai riittääkö alkuun edullisempi, käytetty varjo.

## Kuntotarkastus  


Käytetty varjo tai varjokokonaisuus kannattaa kuntotarkastuttaa
kalustohenkilöllä säännöllisesti ja aina ennen ostopäätöstä.
Koehyppäämällä ja tarkistuttamalla voidaan todeta varjokankaan
mahdollinen ilmanläpäisyn lisääntyminen ja punosten venymisestä johtuvat
ominaisuuksien heikkenemiset. Kuntotarkastuksessa selviää kaluston
mahdollinen korjaustarve, mikä auttaa omalta osaltaan hinnan
määrityksessä. Samalla on myös hyvä määrittää kokonaisuuden sopivuus
ostajan päälle, ettei tule hankituksi liian isoa tai liian pientä
reppu-valjasyhdistelmää.

Kuntotarkastusta tehtäessä etsitään vikoja ja käytöstä johtuvia
kulumajälkiä valjaista, repusta, pää- ja varavarjosta. Rispaantuneet
paineentasaukkojen reunat, ohjauspunosten alapäiden ja reisihihnojen
kulumiset ovat näkyvimpiä ja yleisimpiä käytöstä johtuvia kulumisen
kohteita. Varjokokonaisuuden kulumiseen vaikuttavia asioita ja
seurattavia kohteita:

-   Punokset kuluvat nopeasti kuluneiden sliderin renkaiden takia.
    Punossetti kestää yleensä 500–700 hyppyä. Punosten epätasainen
    kutistuminen aiheutuu sliderin tuottamasta kitkalämmöstä ja
    huonontaa varjon lento- ja avautumisominaisuuksia.

-   Avausjärjestelmään sekä kupuun tulee palamisreikiä huolimattoman
    pakkauksen vuoksi. Valmistajan ohjeiden mukainen pakkaus
    säästää kupua.

-   Ompeleet ja varjokangas kuluvat lian ja roskien vaikutuksesta.

-   Valjaiden kulumista ja likaantumista lisää ilman
    pakkausalustaa pakkaaminen.

-   Kuluvia osia, kuten ohjauspunosten alapäitä, paineentasausaukkojen
    reunoja, avausjärjestelmän osia, sliderin renkaita sekä mahdollisia
    tarroja on tarkkailtava ja niiden vaihdattaminen tai korjauttaminen
    kannattaa suorittaa ajoissa muiden osien säilymiseksi.

Määräaikaistarkastusten yhteydessä suoritettavat korjaukset ja osien
vaihdot voivat tuntua kalliilta, mutta ne takaavat varjokokonaisuuden
toimivuuden ja hyppyturvallisuuden. Korjaukset ja vaihdot saa suorittaa
vain kalustomestari B tai C pätevyytensä mukaisesti.

## Huolto  


Päivittäiseen kalustohuoltoon kuuluu

-   kierteiden poisto ohjauspunoksista ja yhdyspunoksesta

-   päävarjon luupin kunnon ja pituuden tarkastus ja tarvittaessa vaihto
    uuteen

-   irtohiekan ja muun mahdollisen lian poistaminen päävarjosta
    ravistamalla takahelmasta

-   sisäpussin kuminauhojen vaihtaminen ehjiin ja valjaskuminauhojen
    kunnon tarkastaminen

-   repun ja valjaiden puhdistus irtoliasta tarvittaessa esimerkiksi
    juuriharjalla

-   varusteiden kuivaus tarvittaessa sekä oikea säilytys suojassa
    valolta, lialta ja kosteudelta.

Varusteiden huollossa ja säilyttämisessä on huomioitava myös seuraavat
seikat:

-   Kuvun ja valjaiden pesua kannattaa välttää. Pakottavissa tilanteissa
    pesu on mahdollinen, mutta asiassa kannattaa kääntyä kalustohenkilön
    puoleen turvallisen pesutavan selvittämiseksi.

-   Ei säilytetä varjoa auton takakontissa ilman varjokassia.

-   Luupin on oltava ehjä ja oikean pituinen.

-   Kerhon säilytystilat on pidettävä kuivina, eikä niissä saa säilyttää
    mitään syövyttäviä tai paloarkoja aineita.

-   Varjoa säilytetään talven yli kotona kuivassa ja pimeässä paikassa.
    Kuiva varjo voi olla sisäpussissaan, mutta varavarjon jousiapuvarjo
    on hyvä vapauttaa, mikäli säilytys on pitempiaikaista.

Kun kalusto on kunnossa, voidaan hypätä turvallisesti. Kalusto
huolletaan itse päivittäin ja toimitetaan kalustohenkilölle heti, jos
siinä epäillään vähäistäkin kulumista tai vikaa. Tarkastamattomalla ja
huoltamattomalla kalustolla ei saa hypätä. Kalustosta kannattaa pitää
huolta, sillä ajoissa tehdyt huollot säästävät isommilta vaurioilta ja
kalliilta korjauksilta.

## Harjoitus  


1.  Tutustutaan varjokirjoihin ja laitekortteihin.

2.  Suoritetaan varjon ja reppu-valjasyhdistelmän kuntotarkastus ja
    päivittäinen huolto pakkauksen yhteydessä.
