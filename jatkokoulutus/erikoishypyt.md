# Erikoishypyt

A-lisenssin saamisen jälkeen on mahdollista laajentaa hyppykokemustaan
alkamalla harjoitella valitsemiaan hyppylajeja. Kokemuksen karttuessa
voi hypätä myös erilaisia hyppyjä. Näitä ovat esimerkiksi yö-, vesi- tai
näytöshypyt. Tällaiset erikoisuudet tuovat vaihtelua normaaliin
hyppytoimintaan, mutta edellyttävät huolellisen ja asiantuntevan
valmistautumisen. SIL:n ohjeet asettavat osalle erikoishypyistä kokemus-
ja välinerajoituksia. Oman perushyppytaidon täytyy olla riittävällä
tasolla, jotta vaativat haasteet eivät muodostu riskitekijäksi.

## Yöhypyt  


Sen lisäksi mitä laskuvarjohyppytoiminnalta vaaditaan, ovat SIL ry:n
ohjeen *Laskuvarjohyppääjien toiminnalliset ohjeet ja
kelpoisuusvaatimukset* mukaan yöhypyt sallittuja seuraavin ehdoin:
- hyppääjällä on vähintään C-lisenssi
- hyppääjällä on valaistu tai itsevalaiseva korkeusmittari
- hyppääjä on varustettu kiinteällä, ympäristöön näkyvällä
    valolaitteella
- hyppääjällä on suunnattava valolaite laskuvarjon tarkastamiseksi
- maalialue on valaistu

Yö määritellään eurooppalaisten lentosääntöjen mukaan (SERA artikla 2, 
kohta 97) seuraavasti: ”Aika iltahämärän päättymisestä aamuhämärän 
alkamiseen. Hämärä päättyy illalla, kun auringon keskipiste on 6 
astetta horisontin alapuolella ja alkaa aamulla, kun auringon 
keskipiste on 6 astetta horisontin alapuolella”.

Myös lentäminen yöllä on rajoitetumpaa kuin päivällä. Lentäjällä täytyy
olla yölentokelpuutus ja koneen mittarivarustus täytyy olla riittävä.

Maahenkilön pitää olla tietoinen tehtävistään ja heidän on pystyttävä
toimimaan pimeässä (riittävät taskulamput). Koneeseen yhteydenpitoa
varten on suotavaa olla maaradio. Laskeutumisalue valaistaan esimerkiksi
käyttämällä turvalliseen paikkaan pysäköityjä autoja. Valot kannattaa
suunnata niin, että ne eivät häikäise laskeutuvaa hyppääjää.

Käytettävien valojen täytyy olla luotettavia, ja ne on kiinnitettävä
ottaen huomioon vapaapudotus. Kemialliset kiilut ovat toimintavarmoja ja
suositeltavia korkeusmittarin valaisemiseen. Ne toimivat myös kiinteänä,
ympäristöön näkyvänä valolaitteena esimerkiksi päähineeseen teipattuna.
On myös tärkeää muistaa asentaa valot niin, etteivät ne häikäise itseä
tai muita hyppääjiä. Pieni käsivarteen teipattu taskulamppu soveltuu
hyvin laskuvarjon tarkastukseen. Käytettävät lisävarusteet on
kiinnitettävä siten, että ne eivät häiritse normaaliin hyppytoimintaan
kuuluvia liikeratoja (esimerkiksi avaus, varavarjotoimenpiteet).

Olosuhteiden on oltava yöhyppyjä hypättäessä hyvät. Taivaan pitää olla
pilvetön hyppykorkeuden alapuolelta. Lisäksi on huomioitava ylätuulien
voimakkuus ja suunta. Kovilla ylätuulilla yöhyppyjä ei kannata hypätä.

Erikoishypyt ovat aina voimakkaasti stressiä lisääviä suorituksia. Yöllä
kuluu huomattavasti pitempi aika tilanteiden havaitsemiseen ja niihin
reagoimiseen kuin päivällä. Laskeutuminen on valaistuksesta huolimatta
hankalampaa, eikä uloshyppypaikka aina ole oikea, mikä täytyy ottaa
huomioon varjoa valittaessa.

Hyppyyn valmistautuminen alkaa huolellisella suunnittelulla. Hyppääjien
on tutustuttava hyppyalueeseen päiväsaikaan. Varjon aukaisua ja
varavarjotoimenpiteitä on syytä harjoitella.

Sääolosuhteet ja ennusteet täytyy tutkia huolella. Tuulen suunta muuttuu
usein auringon laskun jälkeen. Valojen toiminta ja kiinnitys on
varmistettava. Ennen hyppyä käydään hyppysuunnitelma läpi kokeneemman
yöhyppääjän johdolla. Avauskorkeudet ja porrastukset sovitaan tarkasti
ja niistä pidetään kiinni.

Ensimmäisen yöhypyn ei kannata olla ryhmähyppy eikä hyppyä tule
muutenkaan suunnitella liian vaikeaksi. Ennen hyppyä kannattaa antaa
silmien tottua hämärään. Hämäränäkö kehittyy noin tunnissa. Tupakointi
heikentää hämäränäköä huomattavasti.

Koneessa on varottava häikäisemästä muita. Uloshyppypaikka on pystyttävä
määrittämään tarkasti. Itse hyppy tehdään suunnitelman mukaisesti. Jos
kyseessä on FS-hyppy, purkukorkeuden on oltava riittävän korkea. Liu’un
lisäksi on syytä käyttää avausporrastuksia. Varjon varassa lennetään
rauhallisesti.

## Vesihypyt  


Hyppääjältä edellytetään vesihypyllä vähintään B-lisenssiä. Jos hypyt
hypätään vesialueella, jossa on ilmeinen hukkumisvaara, kannattaa
varustautua seuraavasti: hyppääjällä on oltava tarkoituksenmukainen
kelluntaväline ja vedessä on oltava pelastustarkoitukseen soveltuva
vesikulkuneuvo ja avustaja kutakin varjon varassa olevaa hyppääjää
kohti.

Uloshyppypaikka on määritettävä huolella. Virtaavaan veteen ja kauas
rannasta hyppäämistä on vältettävä. Maahenkilöt huolehtivat
alastulopaikalle tuulen suuntaa osoittavan laitteen, ensiapuvälineet, ja
varmistavat, että alastulopaikaksi valittu alue on vapaa esteistä.
Maahenkilöiden on oltava tietoisia tehtävistään ja heidän on pystyttävä
toimimaan niin, että hyppääjä voidaan tarvittaessa pelastaa vedestä.
Käytettävän veneen on oltava riittävän tukeva. Se ei saa kaatua, vaikka
veneessä oleva henkilö auttaa vedessä olevan hyppääjän veneeseen.

Kalustoa valittaessa on otettava huomioon, että kaikki
automaattilaukaisimet ja korkeusmittarit eivät kestä vettä (jos
hyppykorkeus vesihypyllä ei ylitä 1500 metriä, visuaalinen
korkeusmittari ei ole pakollinen varuste). Irrota mahdollinen RSL! 
ZP-kangas on sinänsä melko kutistumatonta, mutta varjon valmistuksessa 
käytetyt vahvikenauhat eivät välttämättä säilytä mittojaan kuivuttuaan, 
jolloin varjon ominaisuudet huonontuvat.

Varjon aukaisua ja varavarjotoimenpiteitä kannattaa harjoitella
pelastusliivit päällä, sillä kahvojen paikat saattavat muuttua.
Kelluntavälinettä valittaessa on otettava huomioon hyppyvarustuksen
tuoma painonlisäys. Ennen hyppyä käydään hyppysuunnitelma läpi kokeneen
hyppääjän johdolla.

Hyppyä toteutettaessa on pidettävä huolta, että varjon varassa ei ole
enemmän hyppääjiä kuin on pelastusveneitä. Päävarjon irtipäästö veden
yläpuolella voi olla kohtalokasta, sillä vesi on yllättävän kova
elementti ja korkeutta on vaikea arvioida.

Hypyn jälkeen on varjot ja muu kalusto kuivattava huolella auringon
valolta suojassa. Merivedessä kastuneet varjot pitää huuhtoa makeassa
vedessä ennen kuivaamista. Myös varavarjo on aukaistava ja kuivattava
ennen uutta pakkausta. Kaikki metalliosat ja hihnat kuivataan
mahdollisimmat hyvin esimerkiksi pyyhkeellä. Myös vesipelastusvälineet
on huollettava ja palautettava omille paikoilleen.

## Näytöshypyt  


Näytöshypyt ovat julkisille paikoille hypättyjä hyppyjä - yleensä suuren
tai pienen yleisön eteen. Näytöshypyt voivat olla tilattuja (esimerkiksi
perhetapahtumat, yleisötapahtumat jne.) tai hyppyorganisaation esittelyä
muulle yleisölle.

Näytöshyppytoiminnassa on noudatettava SIL:n *Toiminnallisia ohjeita ja kelpoisuusvaatimuksia*.
Tässä ohjeessa on käsitelty mm. näytöshyppyorganisaatio, luvat,
ilmoitukset, ehdot, näytöshyppyalue ja -olosuhteet.

Parhaimmillaan hyvä näytös on erinomaista PR-toimintaa. Näytöshyppy on
kuitenkin hyvin vaativa suoritus. Sen suunnittelussa ja toteutuksessa on
oltava erittäin huolellinen, ja riskien ottamista pitää välttää.
Kokeneetkin ja yleensä arviointikykyiset hyppääjät voivat tehdä
virheitä, kun suorituspaineet kasvavat liikaa. Näytöshyppypaikkaan on
tutustuttava aina etukäteen.

## Hyppytapahtumat (boogiet)  


Laskuvarjohyppääjien kokoontumisia kutsutaan boogieiksi. Osa
hyppytapahtumista keskittyy enemmän hyppäämiseen ja sen harjoitteluun,
osa myös juhlimiseen. Boogieihin kokoontuu hyppääjiä jopa ympäri
maailmaa ja lentolaitteet ovat usein isompia ja/tai niitä on enemmän
kuin hyppypaikan normaalihyppytoiminnassa. Joskus boogiepaikkakin on
sellainen, missä ei normaalisti hyppytoimintaa järjestetä.

Suomessa boogieita järjestetään vuosittain useita, viime vuosina
suurimpia tapahtumia ovat olleet Pimp My Fly (Utti), Freefly Playdate
(Oripää) ja Sunset Boogie (Alavus). Virossa järjestetään
vuosittain Parasummer, johon osallistuu myös paljon suomalaisia.

Ruotsissa järjestettiin 1982–2004 yksitoista kertaa Hercules-boogie,
jossa oli käytössä Ruotsin Ilmavoimien C-130 Hercules kuljetuskoneita.
Osallistujia oli satoja hyppääjiä ympäri maailmaa. Näiden koneiden
saatavuus hyppykäyttöön on vähentynyt merkittävästi eikä koneita
Ruotsissa ole enää siviilihyppykäytössä. Suomessa järjestettiin v. 1997 Oulussa
Hercules-leiri. Leirillä hypättiin 100-way FS-muodostelma.

Kun kiinnostava tapahtuma on löytynyt, kannattaa aluksi selvittää
mahdolliset hyppykokemusrajat ja noudattaa niitä. Tapahtumissa hypätään
yleensä isoista koneista, jolloin myös hyppyryhmät ovat suurempia.
Vähäinen kokemus voi tällöin johtaa vaaratilanteisiin.

Yleensä ilmoittautumalla ennakkoon säästää ilmoittautumismaksuissa.
Järjestäjien tarjoama tapahtumaan liittyvä lisäinformaatio kannattaa
lukea ja sisäistää sekä toimia ohjeiden mukaan. Joissain tapahtumissa
järjestäjät edellyttävät määrätyn summan kattavaa kolmannen osapuolen
vahinkovakuutusta. On syytä varmistaa oman vakuutuksen korvaussummien
riittävyys sekä sen kattavuus ja käytännön järjestelyt ulkomailla.
Normaali matkavakuutus harvoin kattaa laskuvarjohyppäämistä.
Lajiliitolta saadun vakuutuksen korvaussummat saattavat olla pieniä
hyppymaan, esimerkiksi Yhdysvaltojen hintatasoon tai vaatimuksiin
nähden. Ilmailuliiton vakuutus on voimassa maissa, jotka noudattavat
kansainvälisiä ilmailumääräyksiä.

Boogieihin kannattaa saapua ajoissa ja tutustua paikallisiin
olosuhteisiin. Ennen toiminnan alkua (joko päivittäin tai tapahtuman
alussa) pidetään yleensä informaatiotilaisuus, jossa on syytä olla
mukana. Jos joku asia on jäänyt epäselväksi, se on selvitettävä ennen
hyppäämisen aloittamista. Kyseessä on paitsi oma, myös muiden hyppääjien
turvallisuus.

Boogieissa on usein isoja koneita tai niitä on paljon, joten ilmassa on
runsaasti laskuvarjoja yhtä aikaa. Laskeutumiskuvio on yleensä tiukasti
määrätty ja sitä tulee noudattaa. Väärään paikkaan laskeutumisesta
saattaa aiheutua järjestäjän määräämiä sanktioita.

Hyppytapahtumat ovat oivallisia paikkoja saada koulutusta kokeneemmilta
hyppääjiltä. Niin kansainvälisissä kuin kotimaisissakin tapahtumissa on
usein hyppyorganisaattoreita, jotka kokoavat hyppyryhmät halukkaille.
Omat ryhmät kootaan FF- ja FS-hyppääjille erikseen ja hyppääjien
erilainen kokemus huomioidaan hyppyjen suunnitteluvaiheessa. Oma
hyppykokemus kannattaa tuoda rehellisesti esille, jotta saa hypystä
mahdollisimman paljon irti vaarantamatta muita.

Boogieihin liittyy yhtenä osana myös juhliminen. Hauskaa kannattaa kyllä
pitää, mutta seuraavana aamuna pitää myös itsekritiikin olla riittävää.

Boogieissa tarkastetaan asiakirjat ja välineet huolellisesti
sisäänkirjoittautumisen yhteydessä. Ennen hyppytapahtumaan lähtöä on
huolehdittava, että tarvittavat asiapaperit ovat mukana: lisenssi,
hyppypäiväkirja, varjokirjat ja mahdolliset vakuutuspaperit. On myös
tarkastettava, että lisenssi, kaikki kaluston tarkastukset ja
pakkausjaksot (huom. varavarjon pakkausjaksot saattavat olla ulkomailla
tiukemmat kuin kotimaassa) ovat voimassa ja kalusto on hyvässä kunnossa.
Erityisesti avausjärjestelmään kiinnitetään boogieissa huomiota.
Luuppien kunto ja tiukkuus sekä apuvarjon taskun tiukkuus tarkistetaan.
Boogieissa voi olla mahdotonta korjata puutteita tai se voi olla
kallista.

## Kilpailut  


Laskuvarjourheilussa järjestetään kilpailuja monella eri tasolla 
kerhokisoista SM- ja MM-kilpailuihin. Lisäksi mm. World Cup 
ja World Games ovat arvostettuja kilpailuja.

Suomenmestaruuskilpailuja järjestetään eri puolilla maata. Onpa 
niitä järjestetty pari kertaa ulkomaillakin. Useimmiten järjestetään 
yhteiskilpailuja, jolloin kaikki lajit hypätään samassa tapahtumassa. 
Toisinaan kuitenkin eri lajit (tai lajiryhmät: konventionaaliset, 
CF- ja vapaapudotuslajit) kilpaillaan omissa kilpailuissaan. Kerhot 
hakevat kisojen järjestämisoikeutta Suomen Ilmailuliitto ry:ltä.

Virallisia SM-lajeja ovat tällä hetkellä konventionaalisissa lajeissa
taitohyppy, tarkkuushyppy, joukkuetarkkuus ja yleismestaruus.
FS-hypyissä kilpaillaan 4 ja 8 henkilön joukkueissa sekä VFS-hypyissä. 
FS:ssä hypätään myös Intermediate-sarjassa, jossa sääntöjä on helpotettu 
kokemattomampia hyppääjiä varten. CF-puolella kilpaillaan nykyisin 
kahden hengen sekvenssissä. Artistic-lajeista Freestyle (kahden hengen 
joukkue) ja Freefly (kolmen hengen joukkue) ovat SM-lajeja. 
Freeflyingissä kilpaillaan myös aloittelijoille sopivassa Intermediate-sarjassa.
Canopy piloting (pituus-, tarkkuus- ja nopeuslaskeutumiset) 
-harrastajia on Suomessa vähän, joten SM-kisojakin on järjestetty 
harvakseltaan. Liitohyppääminen (liitopukuhyppääminen, WS) on uusin 
SM-kilpailulaji. Siinä on kaksi kilpailumuotoa, 3 hengen joukkuelaji 
Acrobatic ja yksilölaji Performance.

Tunnelilentämisessä SM-kilpailuja on järjestetty pari vuotta. Siinä 
kilpaillaan Freestylessä yksinään, Freeflyingissä 2 hengen joukkueena 
ja FS- sekä VFS-lajissa 4 hengen joukkueena. Nämä lajit ovat 
pohjimmiltaan samoja, joissa kilpaillaan laskuvarjohypyissä. Näiden 
hyppylajien harjoittelu tapahtuu nykyisin suureksi osaksi tunnelissa, 
joten samat joukkueet kilpailevat yleensä sekä tunnelissa että 
taivaalla. Lisäksi tunnelissa kilpaillaan Dynamicissa joko 2 tai 4 
hengen joukkueina. Dynamic on laji, jota ei voida taivaalla harrastaa, 
vaan se on puhdas tunnelikilpailumuoto.

SM-tasolla on järjestetty myös Para-Ski-kilpailuja. Kilpailuissa on
ollut kaksi lajia, joissa on yhdistetty tarkkuushyppy kaltevaan
rinteeseen sekä suurpujottelu tai murtomaahiihto (Nordic Para-Ski).

Epävirallisia lajeja ovat mm. blade running (varjolla lennetään alas 
jyrkkää rinnettä pujotellen korkeiden viirien välistä) ja FS-hypyissä
esimerkiksi 16-way ja nopeustähti. CF:ssä kilpaillaan myös 8 hengen 
nopeusmuodostelmassa ja maailmalla virallisena lajina on myös 4 
hyppääjän sekvenssi. Artistic-lajien puolella voidaan hypätä 
skysurfingia laudan kanssa. CP:ssä kilpaillaan myös Freestylessä. 
Uusin laji on speed skydiving, jossa tavoite on yksinkertainen: 
saavuttaa mahdollisimman suuri nopeus vapaapudotuksen aikana.

SM-kilpailuihin vaaditaan SIL:stä haettu kilpailulisenssi 
(FAI-lisenssi) sekä riittävät hyppytaidot, jotta kilpaileminen 
olisi turvallista.

Kilpailujen järjestäjät julkaisevat yleensä netissä kilpailukutsut, 
joissa kerrotaan mm. kilpailupaikka ja -aika, hyppykonetyyppi, 
viimeinen ilmoittautumispäivä, hinta, hygieniapalvelut jne. 
Kilpailupaikalla ilmoittaudutaan järjestäjille, jotka tarkastavat 
asiakirjat sekä hyppyvälineiden kunnon.

Kilpailukutsujen mukana voi olla suomenkielinen tiivistelmä
säännöistä, mutta viime kädessä Sporting Code -säännöstö on se, joka
määrää FAI:n alaisissa kilpailuissa.

## Eri hyppylajit 


Seuraavassa esitellään lyhyesti eri hyppylajeja. Lisätietoja lajeihin
löytyy lajikohtaisista jatkokoulutusoppaista.

### Canopy piloting  


Canopy piloting (CP) eli kotoisammin swooppaaminen on yksi
vauhdikkaimmista laskuvarjourheilun lajeista. Swooppaamisessa hyppääjä
pyrkii saavuttamaan kuvullaan mahdollisimman pitkän ja tarkan
loppuliidon, joka tapahtuu aivan maan pinnassa.

Swooppi aloitetaan vauhdinotolla, jossa hyppääjä kääntää varjonsa
syöksyyn. Syöksy oikaistaan sopivasti ennen maata, jotta saavutetaan
optimaalinen nopeus swooppiin. Hyppääjät voivat saavuttaa jopa yli 100
km/h vauhdin.

Swooppaaminen on varsin vaativa laskuvarjourheilun laji. Canopy
pilotingissa suoritukset tapahtuvat aivan katsojien silmien edessä,
joten yleisön on helppo seurata lajin tapahtumia.

### Freeflying  


Freeflyingissa on tavoitteena lentää mahdollisimman monipuolisesti 
kaikissa mahdollisissa lentoasennoissa. Freeflyingin 
perusasentoja ovat pää alaspäin lentäminen (head down), istualtaan 
lentäminen (head up) sekä liukuminen (tracking). Toisin kuin 
kuviohyppäämisessä, jossa kuviot tehdään pääosin tasossa, freeflyingissa 
lennetään kolmiulotteisesti. Nimensä mukaisesti kyse on vapaasta 
lentämisestä, joten vain mielikuvitus on rajana hyppyjä suunniteltaessa.

Kilpailuissa freeflyingia hypätään kolmen hengen joukkueilla, joissa yksi
hyppääjä kuvaa kahden muun suorituksia osallistuen samalla myös itse
suorituksiin. Hypyllä hyppääjät ottavat erilaisia otteita toisistaan ja
lentelevät erilaisia kuvioita toisiinsa nähden.

### Freestyle  


Freestyle on vapaapudotuslaji, jossa tehdään erilaisista lentoasennoista, 
pyörähdyksistä ja asentojen muutoksista koostuvia liikesarjoja. Monet 
liikkeet on lainattu suoraan uimahypyistä, tanssista tai 
voimisteluliikkeistä, ja niihin on lisätty vapaapudotuksen mukanaan
tuomia uusia elementtejä.

Kilpailuissa freestyleä hypätään kahden hengen joukkueissa, joissa
toinen hyppääjä kuvaa freestylehyppääjän suorituksen. Suorituksessa
arvosteltavia ominaisuuksia ovat ohjelman taiteellisuus, vaikeus,
liikkeiden puhtaus ja kuvaajan työskentely. 

### Kupukuviohyppääminen  


Kupukuviohyppäämisessä (Canopy Formation, CF, entinen CRW) hyppääjät
muodostavat kuvioita laskuvarjojen varassa tarttumalla kiinni toisten
hyppääjien punoksiin. Lajin harrastamiseen on nykyään kehitetty aivan
omanlaisia laskuvarjoja, jotka pysyvät hyvin lentokunnossa vaikeissakin
tilanteissa. Kupuja on myös vahvistettu, jotta ne kestäisivät
repeytymättä kovaakin vetoa. Kuvuissa on myös useampia ohjauslenkkejä
kuin laskuvarjoissa yleensä.

Kupukuviohypyissä on kaksi kilpailulajia: sekvenssi ja rotaatio.
Sekvenssissä hyppääjät telakoituvat sekä päällekkäin että rinnakkain ja
pyrkivät tekemään ennalta arvottuja muodostelmia. Rotaatiossa kaikki
hyppääjät telakoituvat päällekkäin, jonka jälkeen aina tornin ylin
hyppääjä kiertää alimmaksi. Kupukuvioissa kilpaillaan sekä 2- että
4-miehisin joukkuein. Hypyt arvostellaan hyppyjoukkueeseen kuuluvan
kuvaajan nauhoituksen perusteella.

### Kuvaaminen  


Vaikka kilpailuissa kuvaajat ovatkin kuvio-, freestyle-, freeflying-, 
wingsuit- tai kupumuodostelmajoukkueen jäseniä, kuvaaminen on kuitenkin 
oma taiteenlajinsa.

Hyppysuoritusten kuvaaminen ilmassa on muuttunut viime vuosien aikana
harvojen erityisosaajien lajista lähes kaikkien vähänkin kokeneempien
hyppääjien harrastukseksi. Tämän kehityksen ovat mahdollistaneet lähinnä
pienentyneet kamerat ja niiden hintojen reilu lasku. Nykyään
vapaapudotuskuvaamisessa käytetään usein pieniä digitaalivideokameroita,
joiden kuvanlaatu on hyvä.

Kuvaaminen tarjoaa erilaisia haasteita riippuen siitä, mitä kuvaa.
Siinä, missä kupumuodostelmahyppyjä kuvataan varjon varassa lentämällä,
vaatii freestylehyppääjän kuvaaminen välillä hyvin aggressiivista
liikehdintää vapaapudotuksessa, jotta etäisyys kuvattavaan pysyisi
sopivana.

Kuvauskäyttöön on suunniteltu myös omia haalareita. Muun muassa
kuviohypyn kuvaamisessa käytetään haalareita, joissa käsivarren ja
vartalon välissä on isot siivet, joilla kuvaaja pystyy säätelemään
putoamisnopeuttaan ja liikehtimään tehokkaasti pystysuunnassa.

Ilmakuvaaminen on yksi tapa kehittää itseään hyppääjänä. Se vaatii
kuitenkin tietoa ja taitoja sekä paljon keskittymistä. Sen vuoksi
kokemusrajaksi on asetettu C-lisenssi. Jos oma lentotaito ei ole
hallinnassa, voi seurauksena olla katastrofi. Ennen kuvaamisen
aloittamista pitää keskustella turvallisuuspäällikön sekä kokeneempien
kuvaajien kanssa välineistä ja kuvaamiseen liittyvistä asioista.
Äänikorkeusmittarin käyttäminen kuvaushypyillä on erittäin
suositeltavaa.

### Kuviohyppääminen  


Kuviohypyissä (Formation Skydiving, FS) hyppääjät tekevät muodostelmia
vapaapudotuksessa ottamalla otteita toisista hyppääjistä. Kuviohyppy on
oivallista harjoitusta, kun halutaan oppia lentämään vapaapudotuksessa
sekä hallitsemaan omaa vartaloa ja ilmavirtaa. Kuviohyppy tarjoaa
kuitenkin erinomaisia haasteita kokeneemmillekin hyppääjille.

Kilpailuissa kuviohyppyä hypätään sekä 4 että 8 hyppääjän joukkueissa.
Joukkueeseen kuuluu lisäksi kuvaaja, jonka tehtävä on videoida joukkueen
suoritus tuomarien arvostelua varten. Lisäksi esimerkiksi eri
hyppytapahtumissa hypätään isoja kuvia, joissa mukana saattaa olla kymmeniä
hyppääjiä - ennätyksissä jopa satoja.

VFS (Vertical Formation Skydiving) on tavallaan yhdistelmä kuviohypystä (FS)
ja freeflyingista. Samoin kuin kuviohypyssä, joukkue koostuu neljästä 
hyppääjästä ja kuvaajasta, jotka tekevät ennalta määrättyjä muodostelmia 
hypyn aikana. Kilpailuissa pisteet lasketaan samoin kuin kuviohypyissä.

Freeflyingia laji muistuttaa siinä, että vatsallaan lennettävästä FS:stä 
poiketen siinä liikutaan kaikissa mahdollisissa lentoasennoissa. Riippuen 
tehtävästä muodostelmasta lennetään joko pää alaspäin, normaalissa 
pystyasennossa pää ylöspäin, istuvassa asennossa, vatsallaan tai erilaisina 
yhdistelminä ja välimuotoina näistä kaikista.

### Liitohyppääminen  


Liitohyppäämiseen (Wingsuit, WS) käytetään liitopukua, jonka avulla 
hyppääjät pystyvät yli kaksinkertaistamaan vapaapudotusajan sekä lentämään
vapaapudotuksen aikana pitkiäkin matkoja. Hyvä liitohyppääjä pystyy
lentämään 3 kilometrin vapaapudotuksen aikana 7–8 kilometrin vaakamatkan
ja saavuttamaan yli 200 km/h vaakanopeuden.

Liitohyppäämisessä kilpaillaan kahdessa eri lajissa. Acrobatic on 3 hengen 
joukkuelaji, jossa arvosteluperusteina ovat joukkueen lentotaidot, ohjelman 
näyttävyys ja kameratyö. Yksi joukkueen jäsen kuvaa kahden muun suorituksen. 
Performance taas on yksilölaji, jossa pisteet tulevat kolmelta erilaiselta 
hypyltä: pisin aika, pisin matka ja suurin nopeus 3 ja 2 kilometrin välissä. 
Tulokset saadaan GPS-pohjaisen lennontallennuslaitteen datasta. 

Liitopuvulla lentäminen vaikuttaa huomattavasti vapaapudotusnopeuteen ja 
vaatii hyvää kehonhallintaa vapaapudotuksen aikana. Liitohyppäämisen 
aloittaminen Suomessa vaatii vähintään A-lisenssin, hyppykokemuksen mukaisen 
liitopuvun ja koulutuksen sekä lajioppaassa määritellyt vähimmäistaidot.

### Speed skydiving  


Speed skydiving on uusimpia kilpailulajeja. Nimi voidaan kääntää vaikka
nopeushypyksi. Siinä tavoite on yksinkertainen: saavuttaa mahdollisimman
suuri nopeus vapaapudotuksen aikana. Tulos saadaan laskemalla keskinopeus 
3 ja 2 kilometrin välillä.

Tällä hetkellä nopeimmat hyppääjät pystyvät putoamaan yli 600 kilometrin
tuntinopeudella.

Lajin on tehnyt mahdolliseksi mikroprosessoripohjaisten korkeusmittarien
käyttöönotto laskuvarjourheilussa. Niiden avulla pystytään mittaamaan
ihmisen putoamisnopeus riittävän luotettavasti kilpailemista varten.

### Taitohyppy  


Taitohypyssä pyritään tekemään mahdollisimman nopeasti sarja, joka
muodostuu neljästä 360 asteen käännöksestä ja kahdesta takavoltista.
Hyppy kuvataan maasta, ja taitohyppysarjan tekemiseen kuluneeseen aikaan
lisätään virhesekunteja sen mukaan, kuinka paljon vajaiksi käännökset ja 
takavoltit jäävät. Taitohyppy hypätään 2200 metrin korkeudesta. Hypyn 
alussa hyppääjät pyrkivät saavuttamaan mahdollisimman suuren alkuvauhdin 
taitohyppysarjaa varten. Vauhti saavutetaan yleensä pää alaspäin tapahtuvan 
pystysyöksyn eli tikkauksen avulla. Jotkut taitohyppäävät käyttävät jopa 
nopeuslaskupukujen tapaisia kumipukuja maksiminopeuden hakemiseen.

### Tarkkuushyppy  


Tarkkuushyppy on taitohypyn ohella vanhimpia laskuvarjourheilun muotoja.
Tarkkuushypyssä hyppääjä pyrkii laskeutumaan maaliin, jonka halkaisija
on vain 2 cm. Varjon avauksen jälkeen hyppääjien täytyy arvioida
tarkasti vallitsevat tuulet, jotta he pystyisivät laskeutumaan haluttuun
maaliin. Viimeiset metrit hyppääjä lähestyy maalia suoraan yläpuolelta
ja pyrkii asettamaan jalkansa tarkasti maalin keskelle. Tulokset
mitataan 15 senttimetriin asti. Kaikki sitä huonommat antavat 
tulokseksi 16 senttiä. Arvokilpailuissa käytetyt varjot ovat nimenomaan 
tarkkuushyppyyn suunniteltuja ja eroavat muista niin suurelta kooltaan 
kuin siipiprofiililtaan ja lento-ominaisuuksiltaankin. Lajia voi silti 
harrastaa jopa hyvin tuloksin lähes millä varjolla tahansa. Se voi 
olla myös hyvää harjoitusta oman varjon ominaisuuksien oppimiseksi.

Taito- ja tarkkuushyppyä yhdessä kutsutaan konventionaalisiksi lajeiksi.
Usein taito- ja tarkkuushyppy kulkevat käsi kädessä, ja kilpailuihin
tähtäävä hyppääjä harjoittelee molempia lajeja. Kilpailuissa jaetaan
myös yleismestaruusmitalit, jonka tulokset lasketaan konventionaalisten
lajien sijoitusten mukaan.
