# Riskitekijät, toiminta onnettomuustilanteessa ja ensiapu

## Laskuvarjohyppäämiseen liittyvät riskitekijät  


Vakavat laskuvarjohyppyonnettomuudet tutkii ensisijaisesti poliisi ja
erityistapauksissa Onnettomuustutkintakeskus. Tutkimuksen tarkoituksena
on selvittää kaikki onnettomuuteen vaikuttaneet seikat, ja sitä
käytetään hyväksi uusien onnettomuuksien ehkäisemisessä.
Onnettomuustutkintakeskus julkaisee omista tutkinnoistaan
tutkintaselostuksen, jossa on kaikille hyppääjille hyödyllistä
luettavaa. Myös poliisitutkimuksien selostukset pyritään
mahdollisuuksien mukaan julkaisemaan. Lisäksi Laskuvarjotoimikunta
julkaisee Turvallisuustiedotteita,
joissa käsitellään turvallisuuteen liittyviä asioita.

Hyvin yleistä onnettomuuksissa on, että tapahtumalle ei ole olemassa
yhtä syytä, vaan useita osasyitä, jotka yhdessä ovat aiheuttaneet
onnettomuuden. Riskitekijöitä ja onnettomuuteen johtavia tekijöitä
laskuvarjourheilussa ovat esimerkiksi
- väsymys, krapula, huumaavat aineet, lääkkeet ja niiden vaikutuksen
    alaisena hyppääminen
- ongelmat ja ristiriidat töissä, kotona tai kerholla
- huolimaton päävarjon pakkaus
- väärä pukeutuminen säähän ja olosuhteisiin nähden
- lainavarusteilla hyppääminen ja usein vaihtuvat varusteet
- muuttuneet toimintamallit varavarjotoimenpiteissä, ohjaamisessa jne.
- liian vaativa hyppy kokemukseen nähden ja epäsäännöllinen
    hyppytausta
- liika yrittäminen kokemuksen ollessa vähäinen
- välinpitämättömyys muista hyppääjistä ja näyttämisen tarve
- väärä uloshyppypaikka
- matalat purut ja aukaisut sekä lyhyt liuku tai puutteellinen
    liukutekniikka
- puutteellinen ilmatilan tarkkailu varjon varassa ja laskeuduttaessa
- rajut ohjausliikkeet ja käännökset matalalla sekä liian vaativa
    varjo taitoihin nähden.

Riskitekijöitä minimoitaessa on huomioitava ainakin seuraavat seikat:
- Tunnetaan omat tiedot, taidot ja vireystila eikä yliarvioida niitä.
- Harjoitellaan opittuja toimintamalleja useasti hyppykauden aikana.
- Hypätään säännöllisesti ja osallistutaan koulutustilaisuuksiin.
- Noudatetaan määräyksiä ja sääntöjä sekä tiedetään kerho- ja
    kenttäkohtaiset ohjeet.
- Tunnetaan kentän nostavat, laskevat ja pyörteet sekä ohjataan niistä
    pois täydellä liidolla (ZP-kangas).
- Tutustutaan varjoon sekä varusteisiin eri tilanteissa ja keleissä
    sekä vältetään lainavarusteita.
- Käytetään omaan taito- ja kokemustasoon soveltuvaa varjokalustoa
    sekä muita varusteita (esimerkiksi kamerakypärä).
- Käytetään kaikilla hypyillä reppu-valjasyhdistelmää, jossa on
    varavarjon automaattilaukaisin.
- Seurataan sään kehittymistä koko hyppypäivän ajan eikä hypätä, jos
    ollaan epävarmoja.
- Ei olla itsekkäitä, vaan huomioidaan muut hyppääjät.
- Varataan aina riittävästi korkeutta hyppysuoritusta varten.
- Ei epäröidä käyttää varavarjoa epäselvässä tilanteessa.
- Pukeudutaan sään mukaisesti huomioiden myös hyppykorkeus sekä
    käytetään aina sormikkaita.
- Ei pakata märkää tai roskaista varjoa.
- Ei hypätä pilveen.
- Muistetaan, että onnettomuus ei ole yksityisasia!

Hyppyturvallisuus rakentuu toimintamalleille ja -menetelmille.
Toimintamalli on esimerkiksi opittu varavarjon käyttötapa.
Toimintamallin tarkoituksena on, että voidaan harjoitella toimintoja
niin hyvin ja aina samalla tavalla, että kriisitilanteessa toiminta
olisi automaattista. Usein on voitu onnettomuuksien yhteydessä todeta,
että hyppääjä ei ollut harjoitellut toimintamallia riittävästi tai
hänellä oli ollut pitkä tauko hyppäämisessä, jolloin toimintamalli ei
ollut riittävässä terässä. On myös muistettava, että erityisen
riskialttiita ollaan, kun siirrytään käyttämään uutta toimintamallia,
kuten uusia varusteita. Useissa onnettomuuksissa on ainakin yhtenä syynä
ollut tässä oppaassa opetettavien perusturvallisuusasioiden
laiminlyönti.

## Toiminta onnettomuustilanteissa  


Onnettomuuden tapahduttua keskeytetään hyppytoiminta välittömästi ja
toimitaan SIL ry:n ohjeen Kriisiviestintä ja toiminta onnettomuustilanteessa mukaan.
Kuolemantapauksissa ja vakavissa loukkaantumisissa onnettomuutta
tutkimaan voidaan asettaa tutkintalautakunta, joka saavuttuaan paikalle
ottaa johdon. Jos tutkintalautakuntaa ei aseteta, hoitaa poliisi
tutkinnan. Lievissä loukkaantumisissa, varavarjotilanteissa ja hyppääjän
ajautuessa ulos kenttäalueelta, toiminnan aloittaa maahenkilö ja
toimintaa johtaa kokenein paikalla oleva hyppääjä.

Onnettomuustilanteiden toimintamalli on vakio, mutta lievissä
tapauksissa pelastustyöt vaikuttavat vain hetkellisesti muuhun
hyppytoimintaan. Kerhon oma yksilöity toimintaohje eri tilanteita varten
on säilytettävä puhelimen läheisyydessä sekä ensiapuvälineiden mukana.
Siinä on huomioitava kentän erikoisolosuhteet (pelastusvene, -kartta ja
-reitit), varalaskupaikat ja yhteistoiminta muiden alueella toimivien
yhdistysten kanssa. Kerhon turvallisuuspäällikkö vastaa siitä, että
hyppytoimintaan ja hyppyturvallisuuteen liittyvät määräykset, ohjeet ja
tiedotteet ovat kaikkien hyppääjien saatavilla.

Toiminta onnettomuuspaikalla (katso lisätietoja ohjeesta Kriisiviestintä ja toiminta
onnettomuustilanteessa) on seuraava:
- Hyppytoiminta keskeytetään.
- Ilmoitukset:

    -   Hätäkeskus 112

    -   Suomen Ilmailuliitto

    -   Lähin lennonjohto (paikallinen / alue)

    -   Omaiset (kuolintapauksessa **AINA** viranomaisen kautta)

        -   Mihin sairaalaan loukkaantunut on viety

    -   Kerholaisten (ennen kaikkea paikalla olleiden) keskinäinen
        kriisihuolenpito on tärkeää

    -   Yhdistyksen puheenjohtaja, koulutuspäällikkö ja yleisestä
        viestinnästä vastaava henkilö

    -   Silminnäkijöiden nimet, osoitteet ja puhelinnumerot

    -   Paikalla olleiden kerholaisten briefaus. Ei puhuta toisten
        kanssa tapahtuneesta, jotta todistajainlausunnot
        eivät yhdenmukaistuisi. **Tärkeintä, että medialle ei puhu kuin
        kriisitiedotuksesta vastaava henkilö!!**

    -   Ilmoittaudutaan kotiin, jos joku on kuollut (sana leviää nopeasti)

    -   Kerhon puhelimet (numerot julkisesti saatavilla)
        otetaan haltuun. Vain se vastaa, joka tietää, mitä saa kertoa

    -   Otetaan talteen uhrin omaisuus

### Onnettomuuspaikalla 

- Estetään lisäonnettomuuksien synty (tie tai lähiympäristö).
- Annetaan ensiapu.
- Eristetään alue ja estetään turhien jälkien syntyminen.
- Loukkaantuneen varusteet pyritään pitämään mahdollisimman
    alkuperäisessä tilassa, jos mahdollista.
- Kuolemaan johtaneissa onnettomuuksissa uhria ja varusteita ei
    saa siirtää. Uhri peitetään tarvittaessa.
- Otetaan onnettomuuspaikasta maastoon sidottuja valokuvia ja/tai
    videokuvaa.
- Järjestetään pelastushenkilökunnan sekä viranomaisten opastus
    onnettomuuspaikalle.

### Tiedottaminen 

- Tiedottamisen on oltava niukkaa. Ei soiteta itse minnekään. Jos
    tiedotusvälineistä soitetaan, kerrotaan vain, että a) onnettomuus on
    tapahtunut ja b) tiedottamisesta vastaa nimetty henkilö.
- Onnettomuuden uhrin nimeä ei saa julkaista, ennen kuin uhrin
    omaisille on mennyt tieto tapahtuneesta ja he ovat antaneet
    siihen luvan. Kerholaiset eivät saa kertoa nimeä ulkopuolisille.
- Onnettomuuteen johtaneista syistä ei saa esittää minkäänlaisia
    arvioita.
- Onnettomuudesta ei saa keskustella missään julkisessa paikassa, ei
    ravintoloisissa, ei busseissa, ei saunassa eikä missään, missä on
    ulkopuolisia kuulijoita.
- Täytetään ja lähetetään turvallisuusilmoitus (tätä voi
    täydentää myöhemmin).

## Ensiapu  


Hätäensiapu on välitöntä ensiapua, jolla pelastetaan
potilaan henki. Hätäensiavun tarkoituksena on palauttaa ja ylläpitää
elintärkeät toiminnot siihen asti, kunnes potilas saadaan hoitoon.
Hätäensiapu aloitetaan onnettomuuspaikalla, ensimmäisenä paikalla olevan
ensiaputaitoisen toimesta. Älä siirrä loukkaantunutta, ellei se ole
välttämätöntä. Nykypäivän ensiavun periaatteena on se, että ensiapu
tuodaan loukkaantuneen luo eikä päinvastoin.

### Hätäensiapu (elvytys)  


1.  Kartoita nopeasti yleistilanne. Ota selvää saatko elottomalta
    näyttävän hereille puhuttelemalla ja tarvittaessa
    varovaisesti ravistelemalla. Jos potilas ei herää…

2.  …kutsu apua ja tee hätäilmoitus numeroon 112. Kerro lyhyesti kuka
    olet, mistä soitat ja mitä on tapahtunut ja anna tarkka osoite
    ja/tai ajo-ohjeet. Kuuntele ja vastaa sinulle esitettyihin
    kysymyksiin, ja toimi saamiesi ohjeiden mukaan. Varaudu kertomaan
    ainakin potilaan nimi, potilaan tila (tajunnan taso, hengitys,
    verenkierto, näkyvät vammat). Katkaise puhelu vasta luvan saatuasi.

3.  Tarkista hengittääkö potilas. Avaa tarvittaessa kypärän hihna ym.
    hengitysteitä kiristävät asiat. Mikäli kaularankavamma on
    mahdollinen, kuten lähes aina vakavassa laskuvarjohyppytapaturmassa,
    pään taivutus tehdään suurta varovaisuutta noudattaen. Ojenna
    autettavan pää leuan kärjestä nostamalla ja toisella kädellä
    otsasta painamalla. Samalla katso, kuuntele ja
    tunnustele hengitystä. Liikkuuko rintakehä? Kuuluuko hengityksen
    ääni? Tuntuuko ilman virtaus poskellasi? Arvio onko hengitys
    normaalia, epänormaalia tai hengitys puuttuu. Käytä enintään 10
    sekuntia hengityksen arviointiin. Mikäli epäröit, toimi kuin
    hengitys ei olisi normaalia. Jos potilas on reagoimaton, mutta
    hengittää normaalisti, hänet tulee kääntää kylkiasentoon
    hengityksen turvaamiseksi. Tue kaularankaa ja seuraa potilasta
    jatkuvasti ja varmista että hengitys jatkuu.

4.  Potilaalle tulee aloittaa painelu-puhalluselvytys, jos hän ei herää
    eikä hengitä normaalisti. Aseta kämmenesi tyviosa keskelle
    autettavan rintalastaa ja toinen kätesi rintalastalla olevan
    käden päälle. Sormet ovat limittäin.

5.  Paina 30 kertaa suorin käsivarsin kohtisuoraan alaspäin siten, että
    rintalasta painuu 5 - 6 cm. Anna rintakehän palautua
    paineluiden välissä. Keskimääräinen painelutiheys on 100 kertaa
    minuutissa, eikä ylitä 120 kertaa minuutissa. Laske painelut ääneen.

6.  Puhalla 2 kertaa. Avaa hengitystie nostamalle leukaa, tarkista että
    potilaan suu on tyhjä. Aseta suusi tiiviisti autettavan suun päälle
    ja sulje sormillasi hänen sieraimensa. Puhalla rauhallisesti ilmaa
    autettavan keuhkoihin. Puhalluksen aikana katso, että autettavan
    rintakehä nousee (liikkuu). Toista puhallus. Kahden puhalluksen
    kesto on 5 sekuntia

7.  Jatka elvytystä tauotta rytmillä 30:2, kunnes autettava herää:
    liikkuu, avaa silmänsä ja hengittää normaalisti tai ammattihenkilöt
    antavat luvan lopettaa tai voimasi loppuvat.

### Suuret verenvuodot  


Näin tyrehdytät verenvuodon:

1.  Nosta vuotava raaja ylös ja tyrehdytä verenvuoto painamalla sormin
    tai kämmenellä suoraan vuotokohtaan.

2.  Aseta runsaasti vuotava potilas välittömästi pitkälleen.

3.  Kun sidetarvikkeita on käytettävissä, sido vuotokohtaan paineside.

4.  Tue vuotava raaja kohoasentoon.

Jos verenvuoto tyrehdyttämistoimenpiteistä huolimatta jatkuu, paina
raajan tyvestä suuria suonia voimakkaasti kämmenellä valtimoveren
virtauksen estämiseksi. Jos vuoto ei vieläkään asetu, aseta vuotokohdan
yläpuolelle kiristysside. (hätätilanteessa voit käyttää apuna
esimerkiksi laskuvarjon punoksia). Runsas verenvuoto voi johtaa
verenkierron vakavaan häiriötilaan eli sokkiin. Hälytä tarvittaessa
apua.

### Sokki  


Muistetaan aina sokin vaara ja annetaan sokin oireenmukainen ensiapu:

1.  Asetetaan potilas pitkälleen.

2.  Tarkkaillaan ja varmistetaan hengitys.

3.  Kohotetaan alaraajat tarvittaessa ylös.

4.  Tyrehdytetään verenvuoto, minimoidaan kipu ja tuetaan murtumat.

5.  Suojataan potilas kylmältä ja rauhoitellaan häntä.

6.  Tarkkaillaan tajunnan tasoa ja sen muutoksia.

### Muu ensiapu  


(Nivelnyrjähdys / sijoiltaan meno / revähdys / venähdys / murtuma)

1.  Annetaan paikallisesti kylmähoitoa kylmäpusseilla, -suihkeilla tms.
    (kylmä supistaa etenkin pieniä verisuonia ja vähentää
    sisäistä verenvuotoa).

2.  Kohotetaan loukkaantunut raaja turvotuksen ja sisäisen
    verenvuodon vähentämiseksi.

3.  Tarvittaessa sidotaan nyrjähtäneen nivelen ympärille joustoside.

4.  Vältetään loukkaantuneen raajan liikuttamista (raajan liikuttelu
    lisää kivun lisäksi verenkiertoa ja pahentaa sisäistä verenvuotoa
    ja turvotusta). Mahdollisuuksien mukaan tuetaan murtuma
    pehmustetulla tukevalla lastalla liikkumattomaksi. Nivelen
    sijoiltaan menossa niveltä ei saa yrittää vetää.

5.  Tarvittaessa toimitetaan loukkaantunut pikaisesti terveyskeskukseen
    tai sairaalaan kuvantamistutkimuksia ja hoitoa varten. Kuljetus
    määräytyy potilaan vammojen mukaan. (Myös vakuutusoikeudellisten
    seikkojen takia kannattaa käydä lääkärissä mahdollisimman pian
    tapaturman sattumisen jälkeen.)

## Turvallisuusilmoitus  


Jos laskuvarjohyppytoiminnan yhteydessä sattuu sellainen vaaratilanne, jossa hyppääjän tai ilmaliikenteen turvallisuus on ollut uhattuna, on tapahtuneesta viipymättä tehtävä kirjallinen selonteko (Turvallisuusilmoitus) SIL:lle (sähköinen lomake: vtr.laskuvarjotoimikunta.fi). Tapauksia, joista ilmoitus on aina tehtävä, ovat mm. seuraavat:
- Kaikki tapaukset, jotka ovat turvallisuutta vaarantavia tai joista olisi voinut kehittyä vaaratilanne (= poikkeama).
- Kaikki hypyt, joissa on käytetty varavarjoa.
- Kaikki tapaukset, joissa on sattunut loukkaantumisia.
- Kaikki tapaukset, joissa varjon toiminta on ollut epänormaali (vajaatoiminta).

Ilmoitus on laadittava mahdollisimman pian tapahtuman jälkeen. Tämä ilmoitus ei kuitenkaan vapauta tekemästä ilmoitusta ilmailun onnettomuuksista, vakavista vaaratilanteista ja poikkeamista ilmailuohjeen GEN T1-4 mukaisesti. Lisäksi tandemhypyillä sattuneista vaaratilanteista on tehtävä ilmoitus tandemlaskuvarjon valmistajalle ja tandemeksaminaattorille.

Ilmoitus tehdään sähköisellä SIL:n lomakkeella Turvallisuusilmoitus laskuvarjohyppytoiminnassa. Oppilaskoulutushypyillä sattuneista vaaratilanteista tekee ilmoituksen vastaava kouluttaja tai kyseisen koulutusorganisaation koulutuspäällikkö. Muilla hypyillä sattuneista vaaratilanteista tekee ilmoituksen ensisijaisesti asianomainen hyppääjä itse. Sen voi tehdä myös organisaation turvallisuuspäällikkö. Tarpeen vaatiessa ilmoituksen voivat tehdä myös muut kuin edellä mainitut henkilöt. Ilmoituksen tekemisestä lähtee sähköposti-ilmoitus organisaation määrittämille henkilöille, joita ovat ainakin turvallisuuspäällikkö.

Ilmoituksen tarkoituksena on saattaa SIL:n, organisaation ja alan harrastajien tietoon turvallisuutta vaarantaneet tapaukset. Tietojen saanti turvallisuutta vaarantaneista tapauksista auttaa osaltaan parannusten aikaansaamista varusteissa, menetelmissä ja koulutuksessa.

Ennakoivan riskienhallinnan tärkein tavoite on tunnistaa ja poistaa turvallisuusuhat ennen niiden toteutumista. Vaaratekijöitä voi hallita vain, jos niistä tiedetään. Turvallisuusilmoitusjärjestelmän kautta voidaan tunnistaa piilevät tilanteet tai olosuhteet, jotka voivat vaarantaa hyppy- tai lentoturvallisuutta. Tämän takia on tärkeää ilmoittaa vähäpätöisiltäkin tuntuvat tapaukset (= poikkeamat), sillä niiden summa voi pelastaa sinun itsesi tai jonkun toisen hengen.

![Onnettomuus on usein useiden tekijöiden summa ja vain jäävuoren huippu. Lähde: Herbert William Heinrich (1931), Liikenteen turvallisuusvirasto TraFi (2012).](/kuvat/Riskikuva.png)

Toiminnasta onnettomuustilanteessa on kerrottu ilmailuohjeessa GEN T1-4 ja SIL:n ohjeessa Kriisiviestintäohje ja toiminta onnettomuustilanteessa.



## Harjoitus  

1.  Tutustutaan Turvallisuusilmoitukseen ja sen täyttöön. Lomake
    löytyy Laskuvarjotoimikunnan nettisivuilta.
    <http://vtr.laskuvarjotoimikunta.fi/>

2.  Selvitetään, missä kerholla säilytetään turvallisuuspäällikön
    kokoamaa hyppyturvallisuuteen liittyvää materiaalia.

3.  Tutustutaan kerholla olevaan SIL ry:n ohjeeseen Kriisiviestintäohje ja 
    toiminta onnettomuustilanteessa.

4.  Tutustutaan kerhon omiin ohjeisiin toiminnasta vaara-
    ja onnettomuustilanteessa.

5.  Tutustutaan julkaistuihin
    tutkintaselostuksiin laskuvarjohyppyonnettomuuksista.

6.  Tutustutaan kerholta löytyviin ensiapuohjeisiin ja -välineisiin,
    pelastusvälineistöön sekä niiden käyttöön.
