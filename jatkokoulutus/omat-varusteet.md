# Omiin varusteisiin siirtyminen

Laskuvarjot ja niiden suorituskyky kehittyvät jatkuvasti. Oppilasvarjot
on kuitenkin kautta aikojen suunniteltu käyttövarmoiksi ja virheitä
anteeksiantaviksi lentolaitteiksi. 1970-luvulla oppilaat hyppäsivät
alkeispallovarjoilla. 1980-luvulla oppilaat käyttivät tehovarjoja ja
kokeneemmat hyppääjät liitovarjoja. 1990-luvun alussa oppilasvarjoissa
siirryttiin F-111-kankaisiin sekä suuriin, korkeaprofiilisiin varjoihin
kuten Manta ja Raider. 1990-luvun lopulla ja 2000-luvun alussa alettiin
käyttää ZP-kankaisia, lievästi elliptisiä oppilasvarjoja (esimerkiksi
Navigator ja Skymaster). Ne ovat kevyempiä ohjata ja säilyttävät
lento-ominaisuutensa pidempään kuin edeltäjänsä.

Kelpoisuushyppääjien käyttämät varjot ovat vuosien kuluessa kehittyneet
nopeammin kuin oppilasvarjot. Käytetyt siipikuormat ovat kasvaneet ja
varjomallit kehittyneet jatkuvasti. Monelle jo siirtymä oppilasvarjosta
omaan varjoon voi olla melko suuri. On hyvä muistaa, että suuremmalla
siipikuormalla lentäminen vaatii paljon keskittymistä turvallisen
lentämisen opetteluun.

Hyppääjän on osattava valita varjonsa ominaisuudet omien kykyjensä,
harrastamansa lajin ja hyppy-ympäristönsä mukaan. Varjolla lentämisen
tulee olla mukavaa ja turvallista sekä itselle että muille ilmassa
oleville. Lisäksi hyppääjän tulee olla ymmärtää oman varjonsa
ominaisuudet erilaisissa tilanteissa. Siksi onkin tärkeää tutustua tämän
oppaan osaan Kuvunkäsittelyopas, kun siirrytään oppilaskalustosta
nopeampiin varjoihin.

## Laskuvarjoja koskevat kokemusrajat  


Jatkokoulutuksessa oleva oppilas voi saada koulutuspäälliköltä tai
apulaiskoulutuspäälliköltä luvan käyttää omia varusteitaan ja
laskuvarjoaan. SIL ylläpitää luetteloja, joista ilmenee, mitkä
varjomallit ovat soveltuvia
- alkeis- ja peruskoulutuksessa oppilaiden käyttöön
- jatkokoulutuksessa oppilaiden käyttöön
    (koulutuspäällikön/apulaiskoulutuspäällikön suostumuksella)
- itsenäisille lisenssihyppääjille.

SIL on määritellyt hyppääjille siipikuormarajat (katso siipikuorman
määrittely) kokemuksen mukaan seuraavasti:
- alkeis- ja peruskoulutusvaihe &lt; 1,1 lbs/ft²
- jatkokoulutusvaihe sekä A- ja B-lisenssit &lt; 1,34 lbs/ft².

Laskuvarjotoimikunta suosittelee jatkokoulutusvaiheen
oppilaille ja ensimmäistä varjoaan hankkiville hyppääjille korkeintaan
1,1 siipikuormaa.

Kelpoisuushyppääjien käytössä olevien varjojen erot oppilasvarjoihin
ovat seuraavia:
- pienempiä, suurempi siipikuorma ⇒ suurempi nopeus alas- ja
    eteenpäin, kasvanut vajaatoimintaherkkyys, suurempi sakkausnopeus ⇒
    vaativat suurempaa tarkkuutta ja reaktionopeutta
- siipiprofiililtaan ja muodoltaan suorituskykyisempiä ⇒ parempi
    liitosuhde, suurempi nopeus ja käännösherkkyys
- ohuet microline-punokset ⇒ välittävät avausnykäyksen voimakkaammin,
    kuluvat nopeammin, vaaralliset törmättäessä varjon varassa
- lisävarusteet (tukahdutettava slider ja tukahtuva apuvarjo) vaativat
    huolellisuutta pakkaamisessa ja lentämisessä.

![21.1. MARD-järjestelmä voi nopeuttaa varavarjon avautumista. (kuva: UPT)](/kuvat/MARD.jpg)

## Muut varusteet  


AAD (Automatic Activation Device), varavarjon automaattilaukaisin on
oppilasvarjoissa sekä A- ja B-lisenssin hyppääjillä pakollinen varuste.
Se on nykyään vakiovaruste lähes kaikissa uusissa Suomeen tilattavissa
varjopaketeissa. AAD:n käyttö kaikessa hyppäämisessä on erittäin
suositeltavaa.

Nopeimmilla varjoilla on hetkellisesti saavutettu pystynopeuksia, 
jotka ylittävät AAD:n virittymiskynnyksen (esimerkiksi
expert-Cypresilla 35 m/s). AAD:n aktivoituminen vauhditetussa
laskeutumisessa ei kuitenkaan ole mahdollista kuin suurilla
siipikuormilla. AAD on pelastanut maailmalla jo tuhansia hyppääjiä. SIL on
luetteloinut Suomessa käyttöön soveltuvat automaattilaukaisimet.

RSL (Reserve Static Line) tarkoittaa varavarjon pakkolaukaisuhihnaa. Sen
tarkoituksena on avata varavarjon reppu päävarjon irrottua valjaista. 
Järjestelmä liittää päävarjon kantohihnan ja varavarjon
aukaisujärjestelmän yhteen. RSL on hyvä apuväline, joka voi pelastaa
hengen esimerkiksi matalan päävarjon irtipäästön jälkeen.
Oppilasvarjoissa sekä A- ja B-lisenssihyppääjillä RSL on pakollinen
varuste.

RSL-järjestelmää kehittyneempi on päävarjoavusteinen varavarjon 
avausjärjestelmä, MARD (Main assisted reserve deployment). MARD-järjestelmässä 
irti päästetty avautunut päävarjo aukaisee varavarjon repun ja 
vetää varavarjon sisäpussin ulos repusta. Tämä nopeuttaa varavarjon 
avautumista. Jos päävarjo on repussa, varavarjon pakkolaukaisuhihnaan ei tule vetoa ja 
varavarjo on avattava vetämällä kahvasta. MARD-järjestelmät ovat 
valmistajakohtaisia (esim. DRD, Reserve boost, Skyhook, Air Anchor ja Trap System),
eikä niitä välttämättä ole saatavilla kaikkiin valjaisiin.
Varavarjon pakkolaukaisuhihnan tulee olla kytkettynä, jotta järjestelmä
voi toimia.

Kypärän/suojapäähineen käyttö on pakollista D-lisenssiin asti. Myös
D-lisenssihyppääjät käyttävät yleensä hypätessään kovaa kypärää. Jos
myöhemmin A-lisenssin saatuasi alat harjoitella nopeita laskeutumisia,
käytä aina kovaa kypärää.

Sopivan kypärän valintaan vaikuttaa esimerkiksi hyppylaji. Avokypärä
mahdollistaa hieman laajemman näkökentän, mutta integraalikypärä suojaa
mahdollisessa törmäyksessä myös hyppääjän leukaa ja kasvoja.
Integraalikypärää käyttäessä kannattaa huomioida, että suljettu visiiri
voi välillä huurtua. Visiirin avaamista ja sulkemista on syytä
harjoitella etukäteen. Esimerkiksi tavallista paksummat käsineet voivat
vaikeuttaa visiirin avaamista kuvun varassa.

Useimmat hyppääjät käyttävät käsikorkeusmittaria. Mittarin voi sijoittaa
kuitenkin myös muualle kuin ranteeseen. Analogisen korkeusmittarin voi
esimerkiksi kiinnittää rintahihnaan. Digitaalista, numeronäyttöistä
mittaria voi puolestaan käyttää reiteen tai käsivarteen kiinnitettynä.
Tärkeintä mittarin käytössä on se, että käytetään aina samassa paikassa
olevaa mittaria ja opetellaan lukemaan visuaalista mittaria kaikissa
lentoasennoissa sekä kuvun varassa.

Monet hyppääjät käyttävät visuaalisen mittarin lisäksi
äänikorkeusmittaria. Niissä on usein 2–3 säädettävää hälytysrajaa, jotka
hyppääjä voi asettaa haluamiinsa korkeuksiin. Äänikorkeusmittarit voivat
myös tallentaa tietoa esimerkiksi hyppykorkeudesta, vapaapudotusajasta
ja -nopeudesta sekä avauskorkeudesta.

Äänikorkeusmittarit ovat hyvin luotettavia ja ne ovat hyödyllisiä
lisävarusteita lähes kaikessa hyppäämisessä. Äänikorkeusmittari on kuitenkin vain
varmistusväline, korkeutta on jokaisella hypyllä tarkkailtava myös
visuaalisesta mittarista.

Korkeusmittarit ovat kaiken kaikkiaan hyvin luotettavia laitteita, mutta
korjaus, huolto sekä paristojen vaihto takaavat mittarin toimivuuden.
Mittarit on syytä huollattaa aina asiantuntijalla.

Kameran kanssa hyppääminen on yleistynyt huomattavasti kameroiden koon
pienentyessä ja hintojen halventuessa. Tällä hetkellä kameran kanssa
hyppäämiseen vaaditaan C-lisenssi, mutta aina ennen kuvaushyppäämisen
aloittamista on keskusteltava kerhon turvallisuuspäällikön sekä
kokeneiden kuvaushyppääjien kanssa tarvittavista taidoista sekä
kamerakypärän rakentelusta. Turvallinen kuvaushyppääminen vaatii
huomattavaa paneutumista asiaan niin tiedollisesti kuin
taidollisestikin. Äänikorkeusmittarin käyttäminen kuvaushypyillä on
erittäin suositeltavaa.

Liki jokaiseen hyppylajiin on olemassa erityisesti siihen lajiin
suunniteltuja haalareita. FS-haalareissa on tyypillisesti grippejä
otteiden ottamisen helpottamiseksi sekä useimmiten *bootit* liu’un sekä
jalkatyöskentelyn tehostamiseksi. Freehyppääjät suosivat haalareita,
jotka soveltuvat eri asennoissa lentämiseen. Jos käytät aluksi
hyppyasuna housuja ja paitaa, varmista ettei paidan helma missään
asennossa pääse kääntymään avauskahvan tai irtipäästö- ja
varavarjokahvojen päälle.

Hyppääjä voi hypätä erilaisten lisävarusteiden kanssa, seuraavassa
muutamia ominaispiirteitä:
- Liitopuku: Liitopuvun käyttö edellyttää D-lisenssiä. Myös A-, B- ja C-lisenssihyppääjä voi käyttää liitopukua, mikäli hänellä on SIL:n nimeämän tai valmistajan hyväksymän liitopukukouluttajan antama koulutustodistus. Liitopuvulla hypättäessä on noudatettava liitopukuvalmistajan asettamia pukukohtaisia kokemussuosituksia. Lue lisää asiasta Liitohyppyoppaassa.
- Savut, liput ja viirit: Näytöshypyillä saattaa joskus tulla tarpeen
    käyttää esimerkiksi savuja, lippuja tai viirejä lisäämään
    näytöksen näyttävyyttä. Hypättäessä lipun tai viirin kanssa tulee
    aina miettiä, onko lippu tai viiri *vapaapudotukseen oleellisesti
    vaikuttava varuste*, jolloin sen kanssa hyppääminen
    vaatii C-lisenssin. Savujen, lippujen ja viirien virittely vaatii
    paljon kokemusta, joten pyydä apua kokeneemmilta hyppääjiltä.
    Savujen käytöstä on aina sovittava lentäjän (lennonjohdon) kanssa.
- Skysurf: Lautahyppääminen vaatii joko C-lisenssin ja
    koulutuspäällikölle annettavat käytännön taitonäytteet, joilla
    osoitetaan, että omataan lautahyppäämiseen tarvittavat perustaidot
    tai D-lisenssin. Lue lisää asiasta Skysurf-alkeisoppaasta.
- Spaceball: Spaceballin (= lyijyllä tms. täytetty pallo) kanssa hyppääminen on Suomessa kiellettyä.

 ## Harjoitus ja harjoitushypyt  


1.  Tutustutaan Laskuvarjohyppääjän oppaan Kuvunkäsittelyoppaaseen ja
    aiheeseen liittyviin turvallisuusmääräyksiin ja tiedotteisiin.

2.  Suoritetaan sopivan siipikuorman arviointi ja päävarjon koon ja
    tyypin valinta sekä pohditaan varuste- ja varjovaihtoehtoja
    huomioiden mahdolliset rajoitukset.
    
3.  Tutustu LT:n sivuilla oleviin kalustoa koskeviin asiakirjoihin. 

4.  Harjoitellaan ja kerrataan koulutushypyillä tehtävät suoritukset.

5.  Annetaan näyte hyppymestarille varjon avautumisen jälkeisistä
    toimenpiteistä ja toiminnasta törmäämistilanteessa.
