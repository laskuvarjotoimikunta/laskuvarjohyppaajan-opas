# Pakkaustarkastus

Hypyn jälkeen palautetaan muut hypyllä tarvitut varusteet omille 
paikoilleen ennen laskuvarjon pakkausta. Näin ne ovat muiden käytössä
eivätkä rikkoudu pakkaustilan lattialla. Laskuvarjon pakkausta
edeltää myös varjon selvittäminen ja puhdistaminen hiekasta ja
irtoliasta. Jos varjossa havaitaan vika ennen pakkausta tai sen aikana,
asiasta ilmoitetaan välittömästi hyppymestarille tai kalustopäällikölle. 
Viallista tai märkää varjoa ei saa pakata! Varjo pakataan kuivalla ja 
puhtaalla alustalla. Pakkauskirja esitäytetään valmiiksi. Kun varjo pakataan 
oikein, se toimii ja säilyy ehjänä ja käyttökelpoisena pidempään. 
Pakkaajan on oltava huolellinen, mutta vastuu pakkauksesta on aina
pakkaustarkastajalla. Tarkastuksen saa suorittaa A–D-lisenssihyppääjä. 
Pakkaustarkastuksesta on muistettava, että se on aina opetus- 
ja oppimistapahtuma.

Pystypakkaus I tarkastusvaiheeseen suoritetaan seuraavasti:

Tarkistetaan ohjauspunosten selvyys koko matkalta ohjauslenkistä kuvun
takahelmaan, poistetaan kierteet ohjauspunoksista ja kiinnitetään
puolijarrut. Nostetaan kupu olkapäälle, laitetaan 9 tunnelin suuta
polvien väliin, viikataan A-, B-, C- ja D-punosryhmien välistä kankaat
sivulle stabilisaattoriväleihin. Taitellaan kuvun takahelma
ohjauspunosten välistä sivulle, muiden punosryhmien päälle, lasketaan
slider tähden muotoon stabilisaattorien kovikkeita vasten.

## I tarkastusvaihe  

I tarkastusvaiheen tarkastaja vastaa siitä, että
- Repun, valjaiden ja varjon yleiskunto sekä siisteys on hyvä.
- Repun luuppi ja avausjärjestelmän varusteet ovat kunnossa, slider ja
  apuvarjo on viritetty.
- PL-hihna, lukko ja sokka/IA-kahva ovat kunnossa, eikä niissä
  ole kulumia.
- Olkalukot ovat maata kohti eivätkä kantohihnat ole kierteellä.
- Olkalukot ovat kiinni ehjillä luupeilla ja softlinkit ovat ehyet.
- Puolijarrut on kiinnitetty oikein, ohjauslenkkien päät on työnnetty
  käärmeensilmien läpi, käärmeensilmät ovat metallirenkaiden valjaan puolella
  ja ohjauslenkit ovat kiinni tarroissaan ja taskuissaan.
- Ylimääräinen ohjauspunos on lenkitetty siististi ja taiteltu
  kiinnitystarrojen (tai vastaavien) alle.
- Ohjauspunokset ovat koko pituudeltaan erillään muista punoksista.
- Kupu on laskostettu molemmilta puolilta
  stabilisaattoriväleihin siististi.
- Takahelma on laskostettu ohjauspunosten välistä sivulle.
- Punokset ovat tiukalla kuvun keskellä: 4+4 ohjaus 5+5 D 5+5 C 5+5 B-
  ja 5+5 A-punosta.
- Slider on taitettuna kuvun sisälle ristiin, purjerenkaat nipussa.
- Etuhelman 9 tunneliparia on tasattu.

Tarkastuksen on oltava yksityiskohtainen, jotta pakkausta ei tarvitse
keskeyttää myöhemmin puutteen tai vian takia. Tämän jälkeen tarkastaja
kuittaa tunnistettavasti ensimmäisen tarkastusvaiheen pakkauskirjanpitoon 
todeten samalla esitäytettyjen pakkaustietojen paikkansapitävyyden.

Pakkaus II tarkastusvaiheeseen suoritetaan seuraavasti:
- Asetetaan takahelman keskiosa ylös (warning label / keskimerkki)
  sliderin purjerenkaiden päälle ja kiedotaan niiden ympärille.
- Kierretään takahelman reunat kuvun ympäri, vapautetaan tunnelinsuut
  jalkojen välistä, tasataan tunnelin suut kuvun reunan tasalle sekä
  kiristetään takahelman reunat ja rullataan 5–6 kierrosta.
- Asetetaan kupu maahan punokset kireällä, poistetaan ilma kuvusta ja
  muotoillaan se hieman sisäpussia leveämmäksi pötköksi, taitetaan
  kuvun alaosa kuvun s-mutkalle ja kuvun yläosa edellisen taitoksen
  päälle sekä sujautetaan kupu sisäpussiin.
- Vedetään ylimääräinen yhdyspunos pois sisäpussista ja tarkistetaan,
  ettei varjokangasta jää sisäpussin purjerenkaan ja
  yhdyspunoksen väliin.
- Suljetaan sisäpussi purjerenkaiden kautta kulkevilla
  yksinkertaisilla kumilenkeillä ja punostetaan loput punokset
  kumilenkeillä kireälle.

## II tarkastusvaihe

II tarkastusvaiheen tarkastaja vastaa seuraavista asioista:
- Kupu on sisäpussissa tasaisesti ja pursuilematta.
- Yhdyspunos on vedetty ulos sisäpussista kiinnitysrenkaaseen saakka
  eikä varjokangasta ole purjerenkaan ja yhdyspunoksen välissä.
- Yhdyspunoksessa/pakkolaukaisuhihnassa ei ole kierrettä.
- Punostus on tasainen ja kireä.
- Toisen vaiheen tarkastaja vastaa myös (pakkaajan ohella) repun
  oikeasta sulkemisesta:

    -   Sisäpussi asetetaan reppuun oikein ja pyörittämättä.

    -   Kantohihnat tulevat taskuihinsa suoraan ja riittävän syvälle
        eikä niitä ole taitettu varavarjon repun pohjaa vasten.

    -   Ohjauslenkit ovat pysyneet kiinni tarroissaan ja taskuissaan.

    -   Apuvarjo ja yhdyspunos taitellaan ja pakataan oikein.

    -   Reppu suljetaan käsikirjan mukaisesti ja paranaru poistetaan.

    -   Viimeistellään pakkaus siistiksi. PL-hihna taitellaan
        lenkkeihinsä ja viedään varjo paikoilleen.

Tämän jälkeen tarkastaja kuittaa tunnistettavasti toisen tarkastusvaiheen
pakkauskirjanpitoon.

## Harjoitus

1. Harjoitellaan oppilaspäävarjon pakkaustarkastuksen tekemistä
    jokaisella pakkauskerralla tämän koulutuksen jälkeen.

2. Huomioidaan tarkastuksissa olevat erot eri avausjärjestelmillä
    olevissa varjoissa: pakkolaukaisu, jousi- ja HD-apuvarjo.
