# Mielikuva- eli mentaaliharjoittelu

## Hypyn hahmottaminen  
=====================

Koska laskuvarjohyppäämistä on vaikea harjoitella maassa ja
vapaapudotusaika on lyhyt, korostuu mielikuvaharjoittelun merkitys.
Mielikuvien avulla hyppy pyritään suorittamaan ajatuksissa samalla
tavalla kuin se halutaan taivaalla tehdä. Mentaalien suorittamiseen ei
ole yhtä ainoaa oikeaa tapaa, vaan jokaisen on löydettävä oma tapansa
hahmottaa ja visualisoida hyppy. Yleisimpiä tapoja hypyn hahmottamiseen
mielessä ovat hypyn näkeminen omasta näkökulmasta eli muodostelman
tasolta katsottuna ja/tai ylhäältä eli kuvaajan näkökulmasta.

Mielikuvaharjoittelun voi aloittaa, kun hypyn muodostelmat on päätetty.
Uloshyppyharjoittelun ja lautailun aikana pyritään muodostamaan
mielikuvia siitä, mitä ilmassa tulee nähdä sekä miltä liikkeet tuntuvat
ja muodostaa näistä mielikuvista kokonainen hyppy. Hyppyä kannattaa
käydä läpi mielessä niin kauan, että se toimii. Jos hyppy tuntuu
mielikuvissa jotenkin vaikealta, kannattaa palata harjoittelemaan
laudoille tai konemallille. Mielikuvan hypystä tulee olla selkeä ja
toimiva ennen koneeseen menoa, sillä jos hypyn mieltämisessä tai
muistamisessa on ongelmia, niin ongelmat todennäköisesti tulevat esiin
myös itse hypyllä. Koneessa hyppy kannattaa käydä muutaman kerran läpi
mielessä, lähinnä muistutukseksi – ei niinkään enää oppimismielessä.
Hyppyä ei kuitenkaan kannata stressata liikaa, jotta ei aiheuta
itselleen ylivirittynyttä oloa.

## Unohtelu eli brainlocking  
===========================

Hyppäämisessä puhutaan usein brainlockeista, joilla tarkoitetaan hypyn
aikana tulevaa ajatuskatkoa, jolloin ei muista mitä seuraavaksi pitää
tehdä. Nämä hetket voivat olla hyvinkin lyhyitä. Yleisimpiä syitä
brainlockin syntyyn ovat mm. hapenpuute, väsymys, kiire, alhainen
verensokeri, vähäinen harjoittelu ja hypyn vääränlainen tai puuttuva
hahmottaminen. Näiden osatekijöiden huomioiminen ja välttäminen ehkäisee
suurelta osin brainlockien syntymistä.
